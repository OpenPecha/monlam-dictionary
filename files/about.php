<?php 
require_once('info_header.php');
?>

   
    <div class="container" style="padding-top: 15px;padding-bottom: 60px;">
        <div class="row d-lg-flex m-auto justify-content-lg-center" style="max-width: 980px;">
            <div class="col-sm-12 col-md-12 col-lg-12" style="border-bottom: 1px none rgb(245,245,245) ;background-color: white;">
                <h2 class="lh-lg" style="color: rgb(137,10,10);padding-top: 8px;padding-bottom: 5px;text-align: center;">སྨོན་ལམ་ཚིག་མཛོད་ཆེན་མོ་ངོ་སྤྲོད་དང་འབྲེལ་བའི་སྔོན་གླེང་།</h2>
            </div>
            <div class="col-sm-12 col-md-12 col-lg-12" style="border-bottom: 1px none rgb(245,245,245);padding-top: 11px;background-color: white;">
                <p class="lh-lg" style="font-size: 15px;margin-bottom: 0px;color: #333;text-align: justify;">མཁྱེན་བརྩེ་ཉི་མ་འབུམ་གྱི་འོད་སྣང་སྤྲིན། །<br>གངས་ལྡན་རི་ལ་མཛེས་པའི་གཟི་བྱིན་རླབས། །<br>ཡངས་པའི་འཇིག་རྟེན་གསལ་བའི་དཔལ་འབར་བ། །<br>ཆོས་རྒྱལ་ལོ་པཎ་ཡོངས་ལ་དང་བས་འདུད། །<br><br>འདི་ནས་མཁས་གྲུབ་གོང་མ་དག་གི་མཛད་རྗེས་དང་བཀའ་དྲིན་གྱི་ཕུང་པོ་གཞལ་བར་དཀའ་བ་སེམས་ལ་བཟུང་ནས། ཁ་བ་གངས་ཅན་ལྗོངས་ཀྱི་ཤེས་རིག་གི་རྒྱ་མཚོ་ཆེན་པོར་ཆུ་ཐིགས་ཙམ་ཞིག་ཞབས་འདེགས་སུ་འབུལ་བའི་རེ་འདུན་སྙིང་ལ་བཅངས་ཏེ། སྣ་མང་ཤེས་བྱའི་བང་བ་ཚིག་མཛོད་ཀྱི་ལས་ཀར་འབད་པ་ཕྲན་ཙམ་བགྱིས་པའི་རིམ་པ་ཞུ་ན། དེང་མི་རིགས་སོ་སོས་རང་རང་གི་དཔལ་ཡོན་སྣ་བརྒྱས་འཛམ་གླིང་སྤྱིའི་དགོས་མཁོ་བསྐངས་ཤིང་། སྤོབས་པ་དང་གཟི་བརྗིད་མཐོ་རུ་འདེགས་པའི་དུས་རབས་གསར་བའི་ནང་། རང་རེ་བོད་མི་རིགས་ཀྱིས་ཀྱང་ཡབ་མེས་གོང་མའི་ཤུལ་བཞག་གི་བླ་ན་མེད་པའི་རིགས་པའི་གཞུང་ལུགས་དང་ལོ་རྒྱུས་ཀྱི་སྤོབས་པ་ཁུར་ཏེ། འདས་པའི་བྱ་བཞག་ལ་ཕྱིར་མིག་དང་མ་འོངས་པའི་དམིགས་འདུན་ལ་རྒྱང་ལྟ་བྱ་དགོས་པ་ནི་དུས་རབས་ཀྱིས་བོད་མི་དག་གི་སྤྱི་འགན་དུ་བཞག་པ་ཞིག་ཡིན་ལ། ང་ཚོས་ཀྱང་འདི་ནས་ལོ་ཤས་རིང་འབད་འབུངས་བྱས་ཏེ་བོད་ཀྱི་ཚིག་མཛོད་དང་ཚིག་མཛོད་རིག་པའི་སྐོར་གྱི་ལས་དོན་ལ་ཞུགས་པ་ཡིན།&nbsp;<br>&nbsp; ཚིག་མཛོད་ཚད་ལྡན་ཞིག་བསྒྲིག་པ་ལ་སྒྲིག་ཚུལ་གྱི་གཞུང་ལུགས་དང་ལག་ལེན་དགོས་པ་སྨོས་མེད་ཡིན་སྟབས། ང་ཚོས་དང་པོར་ཚིག་མཛོད་ཀྱི་རྩ་སྒྲོམ་ཇི་ལྟར་བསྒྲིག་པའི་སྐོར་ལ་རྒྱུས་ལོན་དང་ཞིབ་འཇུག་བྱས་ཚེ། ད་ཕན་བོད་ལ་ཚིག་མཛོད་ཇི་ལྟར་བསྒྲིག་ཚུལ་གྱི་གཞུང་ལུགས་ཚད་ལྡན་ཞིག་བྱུང་མེད་པས། ང་ཚོས་འདི་ནས་དེང་རབས་འཛམ་གླིང་ན་ཡོངས་གྲགས་ཚད་ལྡན་དུ་བརྩི་བའི་ཚིག་མཛོད་གྲགས་ཆེན་ཁག་གི་ཁྱད་ཆོས་དང་སྒྲིག་སྟངས་ལ་རྒྱུས་ལོན་བྱས་ཤིང་། བོད་རང་གི་སྐད་ཀྱི་ཐུན་མོང་མ་ཡིན་པའི་འགྲོས་ལ་དཔྱད་ནས་དུས་རབས་ཀྱི་རྗེས་ཟིན་པའི་སྤྱིར་བཏང་གི་ཚིག་མཛོད་ཅིག་བསྒྲིག་འཆར་བྱས་པ་ཡིན། དེ་ལ་ཐོག་མར་བོད་རང་གིས་ད་སྔོན་བསྒྲིགས་ཟིན་པའི་ཚིག་མཛོད་ཀྱི་བརྒྱུད་རིམ་ལོ་རྒྱུས་དང་ལེགས་ཆ་བསྡུ་ལེན། མ་འདང་སར་ཁ་སྐོང་བྱེད་དགོས་སྟབས། བོད་ཀྱི་ཚིག་མཛོད་རིམ་པ་ལ་དུས་རབས་རེ་རེ་བཞིན་འགྱུར་ལྡོག་ཅི་ཙམ་ཕྱིན་ཡོད་མེད། ད་ལྟའི་ཆར་ང་ཚོའི་ཚིག་མཛོད་དག་སྔོན་ཐོན་ཚིག་མཛོད་ཁག་དང་མཉམ་འགྲོ་བྱེད་ཐུབ་ཀྱིན་ཡོད་མེད། མ་འོངས་པར་ཡར་རྒྱས་ག་འདྲ་གཏོང་དགོས་མིན། ང་ཚོས་འདི་ནས་གསར་དུ་བསྒྲིགས་པའི་ཚིག་མཛོད་ལ་སྔར་མེད་ཀྱི་ཁྱད་ཆོས་གང་ཞིག་བསྣན་ཡོད་མེད་བཅས་མདོར་བསྡུས་པའི་ཚུལ་གྱིས་གླེང་རྒྱུ།&nbsp;<br>&nbsp;ཡོངས་གྲགས་ཀྱི་བཤད་སྲོལ་ལྟར་ན། དཀྱིལ་ཤར་གྱི་ས་ཁུལ་ནི་འཛམ་གླིང་ཐོག་གི་ཚིག་མཛོད་ཀྱི་འབྱུང་ཁུངས་ཐོག་མ་ཆགས་ཡོད། དཀྱིལ་ཤར་ས་ཁུལ་དུ་ཚིག་མཛོད་རྩོམ་སྒྲིག་སྐོར་ལ་ལོ་ངོ་ ༤༠༠༠ ལྷག་གི་ལོ་རྒྱུས་ཡོད་པར་བཤད་ལ།&nbsp;ཕྱི་ལོའི་སྔོན་གྱི་ལོ་ ༥༠༠༠ ནས་ ༢༠༠༠ ཙམ་བར་ཚིག་མཛོད་དར་ཡོད་པར་ཚོད་དཔག་བྱས་ཀྱང་ཆོག་ཙམ་ཡོད་པར་བཤད།<br>&nbsp;Mesopotamia ཡི་ལྷོ་ཁུལ་གྱི་ (དེང་སྐབས་ Iraq ས་ཁུལ་ཡིན) ས་ཁུལ་ Sumer ཡིན། ཕྱི་ལོའི་སྔོན་གྱི་ལོ་ ༣༠༠༠ ཙམ་ནས་དཔལ་འབྱོར་དང་། དམག་དོན། རིག་གཞུང་སོགས་ཡར་རྒྱས་སོང་ནས་གཟེར་གཟུགས་ཡི་གེ་ (Cuneiform/楔形文字) གསར་གཏོད་བྱས། ཡི་གེ་དེའི་ནང་ཕྱི་ལོའི་སྔོན་གྱི་ལོ་ ༢༥༠༠ ལྷག་གི་རྒྱལ་ཁབ་ཀྱི་ཆབ་སྲིད་ལམ་ལུགས་དང་། ཆོས་ལུགས། རིག་གཞུང་སོགས་ཉར་ཚགས་བྱས་ཡོད།&nbsp;<br>&nbsp;འཛམ་གླིང་ཐོག་གི་དཔེ་མཛོད་ཐོག་མ་ཡང་ས་དེར་བྱུང་ཡོད། ཁུལ་དེ་ནས་མི་རིགས་མི་མཐུན་པའི་དབང་གིས་ Sumer ཡི་དགྲ་ཡ་གཙོ་བོ་ནི་བྱང་ཁུལ་གྱི་ Akkad ཞེས་པའི་ཡུལ་གྱི་མི་རིགས་དེ་ཡིན། ཕྱི་ལོའི་སྔོན་གྱི་ལོ་ ༢༣༤༠ ཡས་མས་ལ་ Akkad ཡིས་ Sumer དབང་སྒྱུར་བྱས། དབང་སྒྱུར་བྱེད་མཁན་དང་བྱ་ཡུལ་གཉིས་ལ་སྐད་ཡིག་གི་འབྲེལ་ལམ་མེད་ཐབས་མེད་པས། Akkad མི་རིགས་ཀྱིས་ Sumer གྱི་སྐད་ཡིག་དང་ལྷན་སྐད་གཉིས་ཚིག་མཛོད་རྩོམ་སྒྲིག་བྱས། ཚིག་མཛོད་དེ་ཕལ་ཆེར་འཛམ་གླིང་ཐོག་གི་ཚིག་མཛོད་སྔ་ཤོས་ཆགས་ཡོད་པ་རེད། རྒྱུ་མཚན་དེའི་དབང་གིས་འཛམ་གླིང་ཐོག་གི་ཚིག་མཛོད་སྔ་ཤོས་ནི་སྐད་གཉིས་ཤན་སྦྱར་ཡིན་པར་སྣང་།&nbsp;<br>&nbsp;རྒྱ་གར་དུ་ཕྱི་ལོའི་སྔོན་གྱི་ལོ་ཆིག་སྟོང་ཙམ་ནས་ཚིག་མཛོད་ཀྱི་རིགས་དར་ཡོད་པར་བཤད་ལ། དུས་རབས་བཞི་པའི་ནང་བསྒྲིགས་པའི་ལེགས་སྦྱར་གྱི་ཚིག་མཛོད་ཨམྲཀོཥའམ་འཆི་མེད་མཛོད་ནི་ཡོངས་གྲགས་ཀྱི་ཚིག་མཛོད་དམ་མིང་མཛོད་ཅིག་ཡིན་ལ། འདི་ཉིད་བོད་དུ་དུས་རབས་བཅུ་བཞིའི་ནང་ཡར་ལུང་གྲགས་པ་རྒྱལ་མཚན་གྱིས་བསྒྱུར་ཅིང་། ཕྱིས་སུ་སི་ཏུ་པཎ་ཆེན་གྱིས་འགྱུར་བཅོས་དང་འཕྲི་སྣོན་ལེགས་པར་གནང་། ཕྱི་ལོའི་གོང་གི་བརྒྱ་ཕྲག་གསུམ་པར་རྒྱ་ནག་སྐད་ནང་བྲིས་པའི་ 尔雅 (Erya) ཚིག་མཛོད་ཡིན་མིན་གྱི་རྩོད་གཞི་ཆགས་ཡོད་ལ། ཧན་ཤར་མའི་སྐབས་ (༢༥-༢༢༠) བརྩམས་པར་གྲགས་པའི་ 說文 མ་རྩོམ་བོར་བརླགས་སུ་ཕྱིན་ནས་མེད་ལ། ཕྱིས་སུ་འབྲེལ་ཡོད་ཡིག་ཆ་ནས་བཏུས་པ་རྒྱ་ནག་གི་ཚིག་མཛོད་ཐོག་མ་ལ་འཇོག་མཁན་ཡོད། ཕྱི་ལོའི་དུས་རབས་བདུན་པའི་ནང་བྲིས་པའི་ཉི་ཧོང་གི་ Niina ཡང་ལག་སོན་བྱུང་མེད་པར་བཤད།<br>&nbsp; ཡུ་རོབ་ཏུ་དབྱིན་ཇི་དང་། ལ་ཊེན། ཧྥ་རན་སི་སོགས་སྐད་ཡིག་སྣ་མང་ཅན་གྱི་ཚིག་མཛོད་ཕྱི་ལོ་ ༡༢༢༠ ནང་ཙམ་ལས་བྱུང་མེད་ལ། ཧྥ་རན་སིའི་ཚིག་མཛོད་ཐོག་མ། Dictionaries Francais Latain R Estienne (༡༣༥༩) དབྱིན་ཇིའི་ཚིག་མཛོད། A Table Alphabetical Robert Cawdrey (༡༦༠༤) ཨ་མེ་རི་ཀའི་ཚིག་མཛོད། School Dictionary (༡༧༩༨)གྲགས་ཅན་ཚིག་མཛོད། English Dictionary on Historical principles Oxford English Dictionary (༡༩༢༨)Longman Dictionary of Contemporary English (༡༩༧༨) Cambridge Advanced Learner’s Dictionary (༡༩༩༥)འདི་དག་ནི་འཛམ་གླིང་སྤྱིའི་ཚིག་མཛོད་སྔ་ཤོས་དང་གྲགས་ཆེ་ཤོས་རྣམས་ཡིན།&nbsp;<br><br><strong>བོད་ཀྱི་ཚིག་མཛོད་ཀྱི་འཕེལ་རིམ།</strong><br><strong>གནའ་རབས་བོད་ཀྱི་ཚིག་མཛོད་ཀྱི་འཕེལ་རིམ།</strong><br>གོང་གསལ་དེ་དག་ནི་འཛམ་གླིང་སྤྱིའི་ཚིག་མཛོད་ཀྱི་བྱུང་རིམ་མདོ་ཙམ་ཡིན་ལ། བོད་ཡུལ་དུ་ཚིག་མཛོད་ག་དུས་ཤིག་ནས་བྱུང་ངམ་སྙམ་ན། བོད་ཀྱི་བཙན་པོ་སྲོང་བཙན་སྒམ་པོ(༥༥༧-༦༥༠)འི་སྐབས་ནས་ཚིག་མཛོད་དང་མིང་མཛོད། ཚིག་གཏེར་སོགས་བོད་དུ་དར་ཡོད་པའི་སྒྲོས་མ་ཎི་བཀའ་འབུམ་ན་གསལ་ཏེ། ཆོས་དང་ཡི་གེ་བསླབས་ནས་སྡེབ་སྦྱོར་དང་སྙན་དངགས་དང་། མིང་གི་མཛོད་ལ་སོགས་པ་ཕྱི་དང་ནང་གི་རིག་པའི་གནས་ཐམས་ཅད་ལ་སྦྱངས་པས་མཐར་ཕྱིན་པ་དང་། བོད་ཡུལ་དུ་བྱོན་ནས་ལཱཉྫའི་ཡི་གེ་ལ་དཔེ་བྱས་ནས་དབུ་ཅན་དང་། པ་ཊུ་ལའི་ཡི་གེ་ལ་དཔེ་བླངས་ཏེ་དབུ་མེད་དུ་བྱས། ཞེས་དང་། ཚིག་གི་མཛོད་དང་ཚིག་གི་གཏེར་ལ་སོགས་ཞེས་གསུངས་ཡོད་ཀྱང་། དེང་སང་གཞུང་གང་ཡིན་ངོས་འཛིན་མི་ཐུབ་པས་ཞིབ་འཇུག་གི་ཡུལ་ཙམ་ལས་མེད་པས་ཁ་གསལ་གཏིང་གསལ་བཤད་མི་ཐུབ།&nbsp;<br>&nbsp; བཙན་པོ་ཁྲི་སྲོང་ལྡེའུ་བཙན་(༧༤༢-༧༩༧)གྱི་སྐུ་དུས་སུ་ལོ་ཆེན་བཻ་རོ་ཙ་ནས་སྨན་གྱི་ཚིག་མཛོད་མིང་དོན་བརྡ་སྤྲོད་ལྔ་པ་བརྩམས་པར་གྲགས་པ། ད་ཡོད་བོད་ཀྱི་ཚིག་མཛོད་ཀྱི་ནང་ནས་སྔ་ཤོས་ཡིན་ལ། གཞུང་འདིར་ཐ་སྙད་གྲངས་ཚད་ཉུང་ཙམ་ལས་མེད་ཀྱང་། སྤུས་ཚད་ཧ་ཅང་ལེགས་ལ་འགྲེལ་བཤད་གནང་སྟངས་ཀྱང་ཕྱོགས་མང་པོ་ནས་བྱས་ཡོད་པའི་ངོ་མཚར་ལ་ཡིད་འཕྲོག་པ་ཞིག་སྟེ། དེ་ཡང་གཞུང་འདིས་འགྲེལ་བཤད་གནང་སྟངས་མཚོན་ཙམ་ཞུ་ན།&nbsp;<br>དང་པོ་སྡེ་ཚན་མིང་དོན་ངོ་སྤྲོད་དུ། གཉིས་ཚན་སུམ་ཚན་སོགས་གྲངས་ཀྱི་སྒོ་ནས་འགྲེལ་བ། དཔེར་ན། ཨ་རུ་ར་དང་བ་རུ་ར། །སྐྱུ་རུ་ར་གསུམ་འབྲས་བུ་གསུམ། །ལྟ་བུ།&nbsp;<br>&nbsp; གཉིས་པ་རྒྱ་སྐད་མིང་དོན་བརྡ་སྤྲོད་དུ། བསྒྱུར་འགྲེལ་དུ་བཀོད་པ། དཔེར་ན། མཱུ་ལ། རྩ་བ། པར་ནི། ལོ་མ། པིཥྤ། མེ་ཏོག གེ་སར། འབྲུ་ཞེས་བསྒྱུར་འགྲེལ་དུ་བཀོད་ཡོད།&nbsp;<br>&nbsp; གསུམ་པ་གབ་ཡིག་མིང་དོན་ངོ་སྤྲོད་དུ། མིང་འགྲེལ་གྱི་ཚུལ་དུ་བཀོད་པ། སྨན་གྱི་གསང་མིང་རྣམས་ཡོངས་གྲགས་ཀྱི་མིང་གིས་འགྲེལ་བ་སྟེ། དཔེར་ན། སྲོག་གི་མེ་ཏོག དོམ་མཁྲིས། དྲི་ཆེན་ལྟེ་བ། གླ་རྩི། རྩི་བོ་ཆེ། ཤིང་ཀུན་ཞེས་གསང་བའི་མིང་ཡོངས་གྲགས་ཀྱི་མིང་གིས་བཀྲལ་ཡོད།&nbsp;<br>&nbsp; བཞི་པ་ངོ་བོ་མིང་དོན་བརྡ་སྤྲོད་དུ། སྐྱེ་ཡུལ་དང་འདྲ་བའི་དཔེ་སྦྱར་ནས་ཞིབ་བཀྲོལ་གནང་སྟེ། ལོ་མ། མེ་ཏོག འབྲས་བུ། རྩ་བ། དབྱིབས། ཁ་དོག མིང་གི་རྣམ་གྲངས་བཅས་གསལ་བཤད་གནང་ནས་དོན་འགྲེལ་དུ་བཀོད་ཡོད་པ། དཔེར་ན། དར་ཡན་སྨུག་པོ་ཞེས་བྱ་བ། །སྐྱེ་གནས་ཐང་དང་རྡོ་གསེབ་སྐྱེས། །ལོ་མ་ལེབ་ཆུང་སྲད་ཆུང་འདྲ། །མེ་ཏོག་སྔོན་པོ་ར་གཟར་འདྲ། །གང་བུ་གྲོག་མའི་གཟུགས་པོ་འདྲ། །རྩ་བ་རྒྱུས་ཕྲན་བཤད་པ་འདྲ། །ཐོ་དཀར་སྨུག་པོ་ཞེས་ཀྱང་བྱ། །སྔོན་མོ་ཆབ་འདྲེན་ཞེས་སུ་བཤད། །ཅེས་དང་།&nbsp;<br>&nbsp; ལྔ་པ་བཟང་ངན་མིང་དོན་བརྡ་སྤྲོད་སྐབས། བརྟག་ཐབས་དང་སྦྱར་ནས་སྨན་གྱི་སྒོས་འགྲེལ་དུ་བཤད་པ་སྟེ། དཔེར་ན། ཙནྡན་བཟང་ངན་ཆུ་ལ་དྲིས། །ཆུར་བྱིང་དྲི་མེད་སྟོན་ན་བཟང་། །ཨ་རུ་ར་ནི་མེ་ལ་དྲིས། །དྲི་ཆེ་ཆིར་ཆིར་བྱུང་ན་བཟང་། །ཞེས་དོན་ཚན་ཆེན་པོ་ལྔའམ་འགྲེལ་ལུགས་མ་འདྲ་བ་ལྔའི་སྒོ་ནས་ལེགས་པར་གཏན་ལ་ཕབ་པའི་ཆེད་ལས་ཚིག་མཛོད་འདི་འཛམ་གླིང་ལོ་རྒྱུས་སྟེང་གི་སྐད་གཉིས་ཤན་སྦྱར་གྱི་ཚིག་མཛོད་ཨང་གཉིས་པ་ཡིན་པ་ཙམ་དུ་མ་ཟད། ད་ལྟ་ཡང་བེད་སྤྱོད་ཡོད་ལ་ལག་ལེན་དུ་འདེབས་བཞིན་པའི་ཚིག་མཛོད་གསོན་པོ་ཞིག་སྟེ། ད་སྐབས་བོད་ཀྱི་སྨན་པ་དག་གི་གཡུ་ཐོག་ཆ་ལག་བཅོ་བརྒྱད་ཀྱི་ནང་ཚན་དུ་བཀོལ་ནས་སློབ་གཉེར་དང་ལག་ལེན་གནང་དང་གནང་མུས་ཡིན་པས། བོད་ཀྱི་གནའ་རབས་མཁས་པའི་ཤུལ་བཞག་གི་ནོར་བུ་ཟླ་མེད་པ་ཞིག་ཡིན་པ་མཚོན་ཡོད།&nbsp;<br>&nbsp; དེ་བཞིན་བཙན་པོ་ཁྲི་ལྡེ་སྲོང་བཙན་(༧༧༣-༨༡༥)གྱི་སྐུ་དུས་རྟ་ཡི་ལོ་ཕྱི་ལོ་ ༨༡༣ གྱི་ལོར་པཎྜི་ཏ་ཛི་ན་མི་ཏྲ་དང༌།། དཱ་ན་ཤཱི་ལ། ལོ་ཙཱ་བ་ཞང་ཡེ་ཤེས་སྡེ་སོགས་དྲིན་ཅན་ལོ་པཎ་རྣམ་གསུམ་དང་། བོད་ཀྱི་མཁན་པོ་རཏྣ་རཀྵི་ཏ་དང༌། དྷརྨྨ་ཏཱ་ཤཱི་ལ་དང༌། ཛ་ཡ་རཀྵི་ཏ་དང༌། མཉྫུ་ཤྲཱི་ཝརྨྨ་དང༌། རཏྣེནྡྲ་ཤཱི་ལ་སོགས་ལོ་པཎ་མང་པོ་གདན་འཛོམས་ནས་སྔོན་གྱི་འགྱུར་རྣམས་དག་བཅོས་དང༌། གཞུང་ཚད་བམ་པོར་གྲངས་ངེས་པ་བྱས་པ་དང་འབྲེལ། མདོ་རྒྱུད་ཀྱི་གཞུང་རྣམས་ཇི་ལྟར་བསྒྱུར་དགོས་པའི་ཚུལ་སྒྲ་གཞུང་དང་བོད་སྐད་གཉིས་ཆར་མཐུན་ཞིང༌། གོ་བདེ་བའི་ཆེད་དུ་བཙན་པོའི་སྤྱན་སྔར་བནྡེ་ཆེན་པོ་དཔལ་གྱི་ཡོན་ཏན་དང༌། བནྡེ་ཆེན་པོ་ཏིང་ངེ་འཛིན་ལ་སོགས་པ་ཡང་འཚོགས་ཏེ། རྗེ་བློན་གདན་འཛོམས་ཤིང་། གཏན་ལ་ཕབ་པ་སྒྲ་སྦྱོར་བམ་གཉིས་སུ། དུམ་བུ་དང་པོའི་ནང་ཡིག་བསྒྱུར་གྱི་རྩ་དོན་ཆེན་པོ་གསུམ། བསྒྱུར་བའི་ཐབས་བཞི། དོ་སྣང་བྱ་དགོས་པའི་དོན་ཚན་བཞི་གཏན་འབེབས་དང་། དུམ་བུ་གཉིས་པའི་ནང་གལ་གནད་ཆེ་བའི་ཡིག་བསྒྱུར་གྱི་དཔེ་མཚོན་འགའ་བཀོད་པ་དང་། ལེགས་སྦྱར་དང་བོད་སྐད་ཤན་སྦྱར་གྱི་མིང་ཚིག་མང་པོ་ཞིག་གི་འགྲེལ་བཤད་འཁོད་པའི་ཚིག་མཛོད་ཅིག་ཡིན།&nbsp;<br>དེ་ཡང་དང་པོ་མ་ཚིག་སཾ་བོད་ཤན་སྦྱར་བྱས་ཤིང་། དེ་ལ་འགྲེལ་བཤད་བཀོད་ཡོད་པས་དུས་རབས་དེ་ལ་དཔག་ན་ཧ་ཅང་ཚད་མཐོ་བའི་རྒྱལ་ཁབ་རིམ་པས་གཏན་ལ་ཕབ་པའི་ཚིག་མཛོད་རིམ་པ་དང་པོ་དང་། ད་ཆ་ལོ་རྒྱུས་ཡིག་ལམ་ནས་རྙེད་པའི་ཡོངས་གྲགས་བོད་ཀྱི་ཡིག་བསྒྱུར་གྱི་རིག་པའི་གཞུང་ལུགས་ཐོག་མ་འདི་བསྒྲིགས་ནས་ད་བར་མི་ལོ་ ༡༢༠༨ ལྷག་ཕྱིན་ཡོད་ལ།&nbsp;<br>&nbsp; ཚིག་མཛོད་འདིས་སྐད་གཉིས་ཤན་སྦྱར་ནས་འགྲེལ་བཤད་གནང་སྟངས་ངོ་མཚར་ལ་ཁྱད་དུ་འཕགས་པ་ཞིག་ཡིན་པས། སྐབས་དེ་དུས་ཀྱི་བོད་མི་རིགས་ཀྱིས་ཚིག་མཛོད་སྒྲིག་སྟངས་དང་འགྲེལ་བཤད་ཤེས་ཆེད་འདིར་དཔེ་མཚོན་ཙམ་བཀོད་ན།&nbsp;<br>ཆོས་སྐུ། ལོངས་སྐུ། སྤྲུལ་སྐུ་གསུམ་གྱི་འགྲེལ་བཤད་ལ། དང་པོ་མ་ཚིག་ལ་དྷརྨྨ་ཀཱ་ཡ་ཞེས་ལེགས་སྦྱར་དང་དེ་ནས་ཆོས་ཀྱི་སྐུ་ཞེས་བོད་སྐད་དུ་བསྒྱུར་ནས་འགྲེལ་བཤད་གནང་བ། སངས་རྒྱས་ཀྱི་ས་དང་སྦྱར་ན་ཆོས་ཀྱི་དབྱིངས་རྣམ་པར་དག་པ་དང༌། མེ་ལོང་ལྟ་བུའི་ཡེ་ཤེས་ནི་དེ་བཞིན་ཉིད་ཀྱི་རང་བཞིན་ཏེ་ཆོས་ཀྱི་སྐུ་ཞེས་བྱ།&nbsp;<br>སམྦྷོ་ག་ཀཱ་ཡ་ཞེས་བྱ་བ་ལོངས་སྤྱོད་རྫོགས་པའི་སྐུ་ཡིན་ཏེ། མཉམ་པ་ཉིད་ཀྱི་ཡེ་ཤེས་དང་སོ་སོར་རྟོག་པའི་ཡེ་ཤེས་གཉིས་ཀྱིས་ཆོས་ཀྱི་ལོངས་སྤྱོད་དང་སྐྱིད་པ་ཆེན་པོ་མ་ལུས་པ་མྱོང་བར་མཛད་པ་རྣམ་པར་སྣང་མཛད་ཀྱི་སྐུ་ལ་བྱ་སྟེ། ལོངས་སྤྱོད་རྫོགས་པའི་སྐུ་ཞེས་བྱ།&nbsp;<br>&nbsp; ནིརྨྨཱ་ཎ་ཀཱ་ཡ་ཞེས་བྱ་བ་སྤྲུལ་པའི་སྐུ་ཡིན་ཏེ། བྱ་བ་སྒྲུབ་པའི་ཡེ་ཤེས་ཀྱིས་སེམས་ཅན་སོ་སོ་ཅིས་འདུལ་བ་བཞིན་དུ་ཐབས་ཐབས་སུ་སྐུ་དང་གསུང་དང་ཐུགས་སྤྲུལ་ཏེ། སྣ་ཚོགས་སུ་སྟོན་པ་ལ་བྱ་བས་ན། སྤྲུལ་པའི་སྐུ་ཞེས་བྱ། ཞེས་མ་ཚིག་སཾ་བོད་ཤན་སྦྱར་ལ་བོད་ཡིག་གིས་འགྲེལ་བཤད་གནང་བ་དང་།&nbsp;<br>&nbsp; དེ་བཞིན་དུས་ཐོག་དེ་རང་ལ་བྱེ་བྲག་རྟོགས་བྱེད་ཆེན་མོར་ཐ་སྙད་དགུ་སྟོང་བཞི་བརྒྱ་ཉི་ཤུ་ཙམ་བསྒྱུར་འགྲེལ་བྱས་ཡོད་པ། དཔེར་ན། ཤཱསྟཱ། སྟོན་པ། ཛི་ནཿ རྒྱལ་བ། ལོ་ཀ་ཛྱེཥྛཿ། འཇིག་རྟེན་གྱི་གཙོ་བོ་ལྟ་བུ།&nbsp;<br>ལོ་ཙཱ་བ་སྐ་བ་དཔལ་བརྩེགས་ཀྱིས་བརྩམས་པའི་ཆོས་ཀྱི་རྣམ་གྲངས་ཀྱི་བརྗེད་བྱང་དུ་མདོ་སྡེ་དང་བསྟན་བཅོས་དང༌། ཤེས་རབ་འབུམ་པ་དང༌། ཡོ་ག་ཙཱརྱ་ལ་སོགས་པ་གཞུང་ཐ་དད་པ་མང་པོའི་ནང་ནས་དོན་འདུས་པའི་ཚིག་འཇེབས་འཇེབས་མདོ་ཙམ་བཏུས་ཏེ། མ་ཚིག་དང་འགྲེལ་ཚིག་གཉིས་ཀ་བོད་སྐད་ཡིན་པ་དོན་འགྲེལ་དང་གྲངས་འགྲེལ་སོགས་བྱས་ཡོད་པ། དཔེར་ན། མ་ཚིག འཁོན་དུ་འཛིན་པ་ལྟ་བུ་ལ། འཁོན་དུ་འཛིན་པ་ནི་མདུད་པར་འཛིན་པའོ་ཞེས་བྱ་བ་ནི་བདག་དང་བདག་གི་གཉེན་ལ་སོགས་པ་རང་གི་འཁོར་རྣམས་ལ་གནོད་པ་བྱེད་པའི་དགྲ་ལ་སོགས་པ་ལ་ནམ་ཞིག་ན་གནོད་པ་མ་བྱས་པར་མི་བཏང་ངོ་སྙམ་དུ་སེམས་པ་ཞེས་དོན་འགྲེལ་དང་།&nbsp;<br>&nbsp; གཟུགས་རྣམ་པ་གསུམ་སྟེ། བསྟན་དུ་ཡོད་ལ་ཐོགས་པ་དང་བཅས་པ་དང༌། བསྟན་དུ་མེད་ལ་ཐོགས་པ་དང་བཅས་པ་དང༌། བསྟན་དུ་ཡང་མེད་ལ་ཐོགས་པ་ཡང་མེད་པ་དང་གསུམ་མོ། །ཞེས་གྲངས་འགྲེལ་དུ་བཀོད་པ་སོགས་ཧ་ཅང་སྤུས་ལེགས་པའི་ཚིག་མཛོད་འདི་དག་ནི་མི་ལོ་ཆིག་སྟོང་ཉིས་བརྒྱའི་སྔོན་གྱི་བོད་ཀྱི་ཚིག་མཛོད་རིགས་མ་འདྲ་བ་བཞི་ཡིན།<br>&nbsp; འདི་དག་ནི་ད་ལྟའི་བར་རང་རེའི་མིག་གི་རྒྱན་དུ་ལྷང་ངེར་བཞུགས་ཡོད་པ་ཙམ་དུ་མ་ཟད། ཕྱི་ནང་གི་མཁས་པ་རྣམས་ཀྱིས་ད་ལྟའི་ཆར་ཡང་ཡིག་སྒྱུར་གྱི་ཆེད་བེད་སྤྱོད་གནང་དང་གནང་བཞིན་ཡོད་ལ། འདི་དག་གི་བཀའ་དྲིན་དང་ནུས་པ་ལ་བརྟེན་ནས་བོད་དུ་བཀའ་བསྟན་པོད་བརྒྱ་ཕྲག་མང་པོ་བསྒྱུར་ཞུས་གཏན་ལ་ཕབ་པའི་ཐ་སྙད་ཁག་གཅིག་གྱུར་དང་གཏིང་ཟབ་བྱུང་བ་ཡིན། དེ་བཞིན་ཏུན་ཧོང་ནས་རྒྱ་བོད་ཤན་སྦྱར་གྱི་ཚིག་མཛོད་ཐོན་པ་ཡང་འཛམ་གླིང་ནང་གི་ཆེས་སྔ་བའི་གྲས་ཡིན།&nbsp;<br>&nbsp; བསྟན་པ་ཕྱི་དར་སྐབས་ཀྱང་མིང་སྣ་ཚོགས་བཏགས་མིན་ལ་མ་ལྟོས་པར་ཚིག་མཛོད་ཆེ་ཆུང་མང་པོ་བྱུང་ཡོད་ལ། དབུས་པ་བློ་གསལ་གྱིས་བཀའ་བསྟན་ཞུ་སྒྲིག་སྐབས་མཛད་པའི་བརྡ་རྙིང་ཚིག་མཛོད་ཕྱི་ལོའི་དུས་རབས་བཅུ་གསུམ་པའི་ནང་མཛད་ཡོད།&nbsp;<br>&nbsp; པཎ་ཆེན་བྱམས་གླིང་པ་བསོད་ནམས་རྣམ་རྒྱལ་(༡༤༠༠-༡༤༧༥)གྱིས་མཛད་པའི་སྨྲ་རྒྱན་ནི། ཀ་ཕྲེང་གཞིར་བཞག་ཐོག་སྔོན་འཇུག་གི་རིམ་པ་ལྟར་བསྒྲིགས་པའི་ཚིག་མཛོད་ཐོག་མ་དང་། མངོན་བརྗོད་མཁས་པའི་རྣ་རྒྱན་རིན་སྤུངས་ངག་དབང་འཇིག་གྲགས་ཀྱིས་ཕྱི་ལོ་ ༡༥༢༡ ལོར་མཛད། དེ་བཞིན་དཔལ་ཁང་ལོ་ཙཱ་བས་ཕྱི་ལོ་ ༡༥༣༨ ལོར་བོད་ཀྱི་བརྡའི་བྱེ་བྲག་གསལ་བར་བྱེད་པའི་བསྟན་བཅོས་ཚིག་ལེའུར་བྱས་པ་མཁས་པའི་ངག་གི་སྒྲོན་མ་ཡང་ཀ་ཕྲེང་ལྟར་བསྒྲིགས་ཡོད། དེ་བཞིན་མདོ་མཁར་ཞབས་དྲུང་ཚེ་རིང་དབང་རྒྱལ་(༡༦༩༧-༡༧༦༣)གྱི་སྐད་གཉིས་ཤན་སྦྱར་ནི་བོད་ཡིག་ཀ་ཕྲེང་ལྟར་བསྒྲིགས་པའི་སྐད་གཉིས་ཚིག་མཛོད་ཐོག་མ་ཡིན་པ་འདྲ།&nbsp;<br>&nbsp; ཕྱི་གླིང་པ་ཨོ་ར་ཛིའོ་ཌེལ་ལ་ཕེན་ན་(Orazio della Penna)ཞེས་པ་ཕྱི་ལོ་ ༡༧༡༦/༡༠/༡ ཉིན་བོད་དུ་སླེབས། སེ་རར་ཟླ་བ་དགུའི་རིང་སློབ་གཉེར་དང་བཅའ་སྡོད་བྱས། བོད་ཀྱི་ཐུན་མོང་གི་རིག་གནས་སོགས་སེ་རའི་མཁས་པ་ཞིག་གི་དྲུང་ནས་ལོ་བཞིའི་རིང་སྦྱངས། མ་ཚིག་སུམ་སྟོང་སུམ་བརྒྱ་ཡོད་པའི་བོད་དང་ཨི་ཊ་ལིའི་སྐད་གཉིས་ཤན་སྦྱར་གྱི་ཚིག་མཛོད་དེ་སེ་རར་བརྩམས། དེ་ནི་བོད་དང་ཨི་ཊ་ལིའམ་ཡུ་རོབ་ཀྱི་ཚིག་མཛོད་ཐོག་མ་དེ་ཡིན།&nbsp;<br>ཁྱད་པར་ལྕང་སྐྱ་རོལ་པའི་རྡོ་རྗེ(༡༧༡༧-༡༧༨༦) ས་གཙོ་འགན་བཞེས་ནས་བོད་སྐད་དང་། མན་ཇུ། སོག་པོ། ཡུ་གུར། རྒྱ་ཡིག་བཅས་སྐད་ལྔ་ཤན་སྦྱར་གྱི་ཚིག་མཛོད་བསྒྲིགས་པ་སྐད་མང་ཚིག་མཛོད་ཐོག་མའི་གྲས་ཡིན་ངེས།<br>&nbsp; ཕྱི་ལོ་ ༡༨༣༤ ལོར་ཟངས་དཀར་གྱི་སློབ་དཔོན་རྗེ་སངས་རྒྱས་ཕུན་ཚོགས་དང་། ཕྱི་གླིང་གི་སློབ་གཉེར་པ་ཀོ་རོ་ཤི་ཅོ་མ་ཤཱན་དོར་(Alexander Csoma de Kőrös)གཉིས་ཀྱིས་བོད་ཀྱི་མིང་གི་མཛོད་ཅེས། བོད་དབྱིན་ཤན་སྦྱར་གྱི་ཚིག་མཛོད་བསྒྲིགས་པ་བོད་དབྱིན་ཚིག་མཛོད་ཀྱི་ཐོག་མ་ཡིན་པར་སྣང་།&nbsp;<br>&nbsp; གུང་མགོན་པོ་སྐྱབས་ཀྱི་སོག་བོད་ཤན་སྦྱར་གྱི་དག་ཡིག་ཆེན་མོ་དང་། ཕྱི་ལོ་ ༡༨༣༧ ལོར་ཨ་ལ་ཤ་བསྟན་དར་གྱིས་བོད་སོག་ཤན་སྦྱར་བོད་ཡིག་ཀ་ཕྲེང་ལྟར་བསྒྲིགས་པ་བརྡ་ཡིག་མིང་དོན་གསལ་བར་བྱེད་པའི་ཟླ་བའི་འོད་སྣང་བསྒྲིགས།&nbsp;<br>ཕྱི་ལོ་ ༡༨༤༣ yo shmidi ཞེས་པས་ཨུ་རུ་སི་དང་བོད་སྐད་ཤན་སྦྱར་གྱི་ཚིག་མཛོད་ཐོག་མ་བསྒྲིགས། ཕྱི་ལོ་ ༡༨༩༩ ལོར་བོད་སྐད་དང་ལ་ཏེན། ཧྥ་རན་སི་བཅས་སྐད་གསུམ་ཤན་སྦྱར་གྱི་ཚིག་མཛོད་ཧོང་ཀོང་ནས་དཔར་བསྐྲུན་བྱས་ཡོད་པ་བཅས། དུས་རབས་ཉི་ཤུ་པའི་ཡར་སྔོན་ལ་བོད་ཀྱི་སྐད་ཡིག་འདི་ཉིད་སྐད་ཡིག་མ་འདྲ་བ་བཅུ་དང་ཤན་སྦྱར་གྱི་ཚིག་མཛོད་བཟོས་ཡོད་པ་གསལ་པོར་མཐོང་ཐུབ་པ་འདི་ཙམ་གྱིས་ཀྱང་བོད་སྐད་ཡིག་གི་རིན་ཐང་དང་མེས་པོ་ཚོའི་རླབས་ཆེ་བའི་མཛད་པ་ལ་ཡིད་སྨོན་སྐྱེ་འོས་པ་ཞིག་དང་། གཞན་གྱི་རིག་གཞུང་ནང་འདྲེན་དང་། རང་གི་རིག་གཞུང་དར་སྤེལ་བྱས་ཡོད་པ་གསལ་པོར་མཚོན་ནུས།&nbsp;<br><br><strong>ཉེ་རབས་ཚིག་མཛོད་ཀྱི་འཕེལ་རིམ།&nbsp;</strong><br>ཕྱི་ལོ་ ༡༩༠༥ ལོར་ཀ་ཛི་ཟླ་བ་བསམ་འགྲུབ་ཀྱིས་དབྱིན་བོད་ཤན་སྦྱར་གྱི་ཚིག་མཛོད་དང་། ཕྱི་ལོ་ ༡༩༠༧ ལོར་འཇུ་མི་ཕམ་གྱིས་ལེགས་སྦྱར་དང་བོད་ཀྱི་སྐད་གཉིས་ཤན་སྦྱར། ཕྱི་ལོ་ ༡༩༡༨ ལོར་བོད་རྒྱ་བརྡ་མཛོད། བོད་རྒྱ་ཤན་སྦྱར་ཚིག་མཛོད། ཕྱི་ལོ་ ༡༩༣༨ ལོར་བོད་རྒྱ་ཀུན་བཏུས་ཚིག་མཛོད་སོགས་ཧོང་ཀོང་ནས་དཔར་བསྐྲུན་བྱས། དག་ཡིག་ཐོན་མིའི་དགོངས་རྒྱན་ནི། ཕྱི་ལོ་ ༡༩༤༥ ལོར་ཨ་ལགས་ཚེ་ཏན་ཞབས་དྲུང་གིས། མངོན་བརྗོད་འཆི་མེད་མཛོད་རྩ་འགྲེལ། བྱེ་བྲག་རྟོགས་བྱེད། ཚོགས་གསུམ་གསལ་བ། ཟ་མ་ཏོག ལི་ཤིའི་གུར་ཁང་། སྨྲ་བའི་རྒྱན། ངག་གི་སྒྲོན་མེ་སོགས་རྒྱ་བོད་ཀྱི་དག་ཡིག་ཕལ་མོ་ཆེ་དང་། ཕྱིས་ཀྱི་དག་ཡིག་སན་སུན་མང་བོར་ཡང་ཞིབ་འཇུག་གིས་བརྩམས་པ་ཞེས་མཇུག་བྱང་ནང་གསལ།&nbsp;<br>&nbsp; དགེ་བཤེས་ཆོས་གྲགས་ཀྱིས་ཕྱི་ལོ་ ༡༩༤༧ ལོར་བརྡ་དག་ཚིག་མཛོད་བརྩམས། ཕྱི་ལོ་ ༡༩༥༦ ལོར་བསྒྲིགས་པའི་བོད་དང་ཉི་ཧོང་ཚིག་མཛོད། ཕྱི་ལོ་ ༡༩༥༨ ནས་རིམ་བཞིན་བསྒྲིགས་པའི་ལོ་ཀ་ཅན་དར་གྱི་བོད་དང་ལེགས་སྦྱར་ཤན་སྦྱར་གྱི་ཚིག་མཛོད། རོ་རེཀས་བོད་དང་ཨུ་རུ་སུ་དབྱིན་ཇི་བཅས་ཀྱི་ཚིག་མཛོད། བོད་བརྡའི་ཚིག་མཛོད་དམ་ཡུལ་གངས་ཅན་པའི་སྐད་ཀྱི་བརྡ་ལས་བརྩམས་པའི་མིང་ཚིག་གི་གཟུགས་སྣང་འབུམ་ཕྲག་འཆར་བའི་ངོ་མཚར་འཕྲུལ་གྱི་མེ་ལོང་ནི། སྔར་གྱི་དག་ཡིག་རྙིང་པ་བཅུ་ལྷག་དཔྱད་གཞིར་བཟུང་སྟེ་བྲག་གཡབ་རིན་པོ་ཆེས་བསྒྲིགས་ནས་ཕྱི་ལོ་ ༡༩༦༦ ལོར་རྒྱ་གར་ནང་དཔར་དུ་བསྐྲུན་པ་ཞིག་ཡིན།&nbsp;<br>&nbsp;ཨ་ཁུ་བསམ་གཏན་གྱིས་མགོ་ཁྲིད་འོག་ལས་རོགས་ཁག་ཅིག་གིས་དག་ཡིག་གསར་བསྒྲིགས་རྩོམ་སྒྲིག་བྱས་ཤིང་ཕྱི་ལོ་ ༡༩༧༩ ལོར་མཚོ་སྔོན་མི་རིགས་དཔེ་བསྐྲུན་ཁང་ནས་དཔར་དུ་བསྐྲུན། ཕྱི་ལོ་ ༡༩༨༢ ལོར་ལྷ་ས་སྨན་རྩིས་ཁང་གི་དབང་འདུས་ཀྱིས་གསོ་རིག་གཡུ་ཐོག་དགོངས་རྒྱན་བརྩམས། ཕྱི་ལོ་ ༡༩༨༤ ལོར་མ་ཚིག་ལྔ་ཁྲི་སུམ་སྟོང་ལྷག་ཡོད་པའི་བོད་རྒྱ་ཚིག་མཛོད་ཆེན་མོ་དཔར་དུ་བསྐྲུན།&nbsp;<br>&nbsp; བཙན་ལྷ་ངག་དབང་ཚུལ་ཁྲིམས་ཀྱིས་བརྡ་བཀྲོལ་གསེར་གྱི་མེ་ལོང་རྩོམ་སྒྲིག་བྱས་ཤིང་། ཕྱི་ལོ་ ༡༩༨༧ ལོར་དཔར་དུ་བསྐྲུན། ཕྱི་ལོ་ ༡༩༨༨ བསེ་མཁར་ཀུན་དགའ་ཚེ་རིང་གིས་སྨན་གྱི་མིང་མཛོད་བརྩམས། ཝཱ་ར་ཎ་སི་བོད་ཀྱི་གཙུག་ལག་སློབ་གཉེར་ཁང་ནས་བསྒྲིགས་པའི་བོད་སྐད་དང་ལེགས་སྦྱར་ཚིག་མཛོད་ཆེན་མོ་པོད་ཕྲེང་བཅུ་དྲུག་ཅན། བཀྲ་ཤིས་ཚེ་རིང་གི་དབྱིན་བོད་ཚིག་མཛོད། ཀརྨ་སྨོན་ལམ་གྱི་དབྱིན་བོད་ཚིག་མཛོད་གསར་མ། ཕྱི་ལོ་ ༡༩༩༩ ལོར་དཔའ་རིས་སངས་རྒྱས་ཀྱི་དཔེ་ཆོས་ཚིག་མཛོད་སོགས་དུས་རབས་ཉི་ཤུའི་ནང་ཡང་ཚིག་མཛོད་སྣ་ཚོགས་རྩོམ་སྒྲིག་དང་དཔར་བསྐྲུན་གནང་ཡོད།&nbsp;<br>དེ་བཞིན་དུས་རབས་ཉེར་གཅིག་པའི་ནང་སྤྱི་དང་སྒེར་མང་པོས་ཚིག་མཛོད་གང་འཚམ་མང་པོ་བསྒྲིགས་དང་སྒྲིག་བཞིན་ཡོད།<br>&nbsp;དེ་ལྟར་ཚིག་མཛོད་ཀྱི་གྲངས་ཀ་མང་ཡང་མ་ཚིག་གི་གྲངས་འབོར་ཤིན་ཏུ་ཉུང་བ། འགྲེལ་བཤད་ཀྱི་སྤུས་ཚད་དེ་ལས་ཞན་པ། འདི་དག་ལ་ཡར་རྒྱས་གཏོང་མ་ནུས་ཚེ། ང་ཚོ་མི་རབས་ཕྱི་མ་རྣམས་ཀྱི་སྔུན་ནས་ངོ་གནོང་དགོས་པ་དང་། བོད་ཀྱི་རིག་གཞུང་སྤྱིའི་གྱོང་གུད་ཅིག་ཏུ་ངེས་པས་ང་ཚོས་འབད་བརྩོན་ལྷོད་མེད་དགོས་པ་ཧ་ཅང་གལ་ཆེ། ང་ཚོའི་ཡབ་མེས་གོང་མ་དག་གི་ཤེས་རིག་དཔལ་ཡོན་སྤྱི་དང་ཁྱད་པར་ཚིག་མཛོད་ལྟ་བུ་ལ་མཚོན་ན། སྐབས་དེ་དུས་ཀྱི་འཛམ་གླིང་གི་ཆེས་སྔོན་ཐོན་གྱི་གྲས་སུ་སླེབས་ཡོད་པ། གོང་སྨོས་འཛམ་གླིང་གི་ཆེས་སྔ་བའི་ཚིག་མཛོད་ཁག་དང་ང་ཚོའི་ཚིག་མཛོད་སྔ་ཤོས་དག་བསྡུར་ན་ཤེས་ནུས། ཡིན་ཡང་། དུས་རབས་འདིར་ཕྱི་ནང་གི་འགལ་རྐྱེན་མང་པོའི་དབང་གིས་རང་རེའི་མི་རིགས་རིག་གཞུང་དང་བཅས་པ་འཆི་གསོན་གྱི་དུས་སུ་སླེབས་ཡོད་པ་ཡོངས་གྲགས་ཆགས་ཡོད་པ་ཤེས་གསལ་ཡིན།<br>&nbsp;དེས་ན་ཧ་ཅང་ཉག་ཕྲ་བའི་བོད་ཀྱི་གནས་བབ་འདི་བླ་ན་མེད་པའི་ལས་དོན་གྱི་ལམ་བུ་དང་། འབུར་དུ་ཐོན་པའི་གྲུབ་འབྲས་ཀྱི་མཐུན་རྐྱེན་ཡང་ཡིན་སྲིད། མདོར་ན་བོད་ཀྱི་ཤེས་ཡོན་པ་དག་མཉམ་འབྲེལ་གནང་ནས་མ་འོངས་བུ་རབས་ཚ་རྒྱུད་ལ་ལེགས་སྐྱེས་ཅི་ཞིག་འཇོག་དགོས་མིན། རང་གི་རིག་གཞུང་གིས་རང་ཉིད་ཇི་ལྟར་སྐྱོབ་ཏུ་འཇུག་རྒྱུ་ལ་བསམ་གཞིག་ནན་མོ་གཏོང་དགོས་པའི་དུས་སུ་བབ་པར་མཐོང་། རིག་གཞུང་ཞིག་གིས་མི་རིགས་སྐྱོབ་ཐུབ་མིན་ནི། མི་རིགས་དེས་རིག་གཞུང་བེད་སྤྱོད་གཏོང་སྟངས་ལ་རག་ལས་པར་སེམས།&nbsp;<br>&nbsp;དུས་དང་དགོས་མཁོ་ཁོར་ཡུག་བཅས་ལ་གཞིགས་ནས་བླང་དོར་ཡོད་པའི་སྒོ་ནས་རིག་གཞུང་བེད་སྤྱོད་གནང་རྒྱུ་གལ་ཆེ་བ་ལས། ལར་ཞེན་དང་རང་མཐོང་། དམ་འཛིན་ཙམ་གྱིས་རིག་གཞུང་གིས་མི་རིགས་ཀྱང་སྐྱོབ་མི་ཐུབ་ལ། མི་རིགས་ཀྱིས་རིག་གཞུང་ཡང་སྐྱོབ་མི་ནུས་སྟབས། འདི་ནས་ང་ཚོས་བོད་རང་སྐད་ཀྱི་ཆོས་ཉིད་དང་མཐུན་པ་སྟེ། རིགས་པས་དཔྱད་ན་དོན་ལ་གནས་དགོས་པ་དང་གཅིག སྔར་ཡོད་རྒྱུད་འཛིན་ཙམ་མ་ཟད་གཙོ་བོ་གསར་གཏོད་དམ་རང་ཉིད་ཀྱི་ཐུན་མོང་མ་ཡིན་པའི་ཁྱད་ཆོས་ཡོད་དགོས་པ་དང་གཉིས། སྐད་ཡིག་གྲགས་ཅན་གཞན་གྱི་སྤྱི་འགྲོས་དང་ཕྱོགས་མཐུན་ཆགས་དགོས་པ་དང་གསུམ། དབྱེ་གཞི་དབྱེ་བའི་ཡ་གྱལ་དུ་མ་སོང་ཞིང་དགོས་མེད་ཀྱི་རྣམ་གྲངས་མང་པོ་བཀར་བ་ལྟ་བུ་མིན་པར་དབྱེ་བ་མཚན་ཉིད་པ་ཡིན་དགོས་པ་དང་བཞི་གཞི་ལ་བཟུང་ཞིང་། མི་རེ་གཉིས་ཀྱི་བསམ་ཚུལ་གཙོར་འདོན་བྱས་པ་ཙམ་མ་ཡིན་པར་བོད་ཕྱི་ནང་གི་ཆེད་མཁས་པ་མང་པོར་དྲི་གཏུགས་དང་། འབྲེལ་འདྲིས་སོགས་བྱས་ཏེ་རྒྱུས་ལོན་གཏིང་ཟབ་བྱས་པ་དང་། ཁྱད་པར་རིས་སུ་མ་ཆད་པའི་བོད་ཀྱི་ཆོས་བརྒྱུད་ཁག་གི་དབུ་ཁྲིད་རྣམ་པར་སྙན་གསན་ཕབ་ཅིང་། ཆོས་བརྒྱུད་རང་རང་གི་ཆེད་ལས་རྩོམ་སྒྲིག་ཁང་དམིགས་འཛུགས་བྱས་ཏེ། ཆོས་ལུགས་ཀྱི་ཐ་སྙད་ཁག་གི་འགྲེལ་བཤད་དང་གོ་དོན་གང་ཡིན་མདོ་སྔགས་གྲུབ་མཐའ་སོ་སོའི་སྐབས་ཀྱི་འཇུག་དོན། སྒྲ་མཐུན་དོན་དཔག་གི་སྐབས་ཤན་ཕྱེ་ནས་འགྲེལ་བཤད་དགོས་པའི་བླང་བྱ་བཏོན་ཡོད།&nbsp;<br>&nbsp; དེ་བཞིན་ཡུལ་ལུང་འདྲ་མིན་གྱི་ཡུལ་སྐད་བསྡུ་སྒྲིག ཚོ་སྡེ་སོ་སོའི་ལོ་རྒྱུས་གོམས་སྲོལ། སྨན་རྩིས་ལོ་རྒྱུས་སོགས་རིག་ཚན་སོ་སོའི་ཆེད་ལས་པར་མཉམ་འབྲེལ་གྱིས་ཕྱོགས་མེད་རིས་མེད་ཀྱི་ལྟ་ཚུལ་བཟུང་ཡོད་སྟབས། ཉེ་རབས་ཀྱི་གྲགས་ཅན་ཚིག་མཛོད་ཁག་ཅིག་གི་མིང་བརྡའི་འགྲེལ་བཤད་རྒྱག་སྟངས་ཐད་གནད་དོན་ཡོད་པ། བོད་ཀྱི་ལོ་རྒྱུས་དང་རིག་གནས་སོགས་མཚོན་པའི་ཐ་སྙད་ཁག་ལ་ཕྱོགས་གཅིག་ཁོ་ནའི་ལྟ་ཚུལ་གྱིས་འགྲེལ་བཤད་བརྒྱབ་ཡོད་པ། བོད་ཀྱི་ལོ་རྒྱུས་དང་ཆོས་ལུགས་རིག་གནས་སོགས་ཀྱི་བརྡ་ཆད་ཁ་མི་ཚང་བ། གཞུང་དོན་དང་མི་མཐུན་པའི་འགྲེལ་ལོག་བརྒྱབ་པ་ཁག་གཙང་སེལ་ཐུབ་པའི་རེ་བ་བཅངས་ཡོད་ལ།&nbsp;ད་ལྟའི་བར་དུ་ང་ཚོས་ལས་ཀའི་ཉམས་མྱོང་དང་མཁས་པ་མང་པོའི་དགོངས་ཚུལ་བཅས་ཕྱོགས་བསྡོམས་ཀྱིས་ཚིག་མཛོད་ཆེན་མོ་འདི་ལ་སྔར་མེད་ཁྱད་ཆོས་ལྡན་ལ། ལྷག་པར་ཚིག་མཛོད་ཐོན་རིམ་གཉིས་པ་འདིར་ཡང་ཐོན་རིམ་དང་པོའི་སྒྲིག་ཚུལ་ལ་འཕྲི་སྣོན་དང་བཟོ་བཅོས་གང་ཐུབ་བྱས་ཡོད་པ་ནི། བརྡ་སྤྲོད་ཀྱི་དབྱེ་བ་ལ་ཞིབ་ཚགས་སླར་སྣོན་དང་བརྡ་ཆད་ཀྱི་དབྱེ་བ་ཡང་གསར་བར་གང་འཚམ་བསྣན་ཡོད། འཇུག་དོན་གྱི་ཆ་ནས་ཀྱང་སྔ་མར་འཇུག་དོན་ལྔ་དྲུག་ལས་མེད་པ་ལ་འདིར་འཇུག་དོན་སུམ་ཅུ་ལྷག་བསྣན་ཡོད་པ་སོགས་སྔར་དང་བསྡུར་ན་ཧ་ཅང་ཕུན་སུམ་ཚོགས་པར་ཆགས་ཡོད།&nbsp;<br>&nbsp;འོན་ཀྱང་ཡར་རྒྱས་ལ་མཐའ་མེད་སྟབས་ང་ཚོས་མུ་མཐུད་དུ་སླར་བསྣན་དང་བཟོ་བཅོས་བྱ་རྒྱུའི་འདུན་པ་སྔར་ལྷག་བཅངས་ཡོད།<br>&nbsp;དེང་སང་བོད་ཀྱི་མཁས་པ་མང་པོས་ཚིག་མཛོད་ལ་མིང་མཛོད་ཅེས་མིང་འདོགས་དགོས་པའི་དགོངས་ཚུལ་འདོན་མཁན་ཡོད་ཀྱང་།&nbsp;<br>&nbsp;འདིར་ཚིག་མཛོད་ཅེས་མིང་བཀོལ་བའི་རྒྱུ་མཚན། གོམས་སྲོལ་རྒྱུན་འཛིན་བྱས་པ་ཙམ་མ་ཡིན་པར་བོད་ཀྱི་ཡིག་འཁོད་ལོ་རྒྱུས་སྔ་ཤོས་རྣམས་སུ་ཚིག་གི་མཛོད་དང་ཚིག་གི་གཏེར་ཞེས་གསུངས་ཡོད་པ་མ་ཟད། དོན་གྱི་སྟེང་ནས་ཀྱང་ཚིག་མཛོད་ཅེས་བཀོལ་ན་གོ་རྒྱ་ཆེ་བའི་རྒྱུ་མཚན་ཡོད་པས་ཡིན། དེ་ཡང་ཚིག་ཅེས་པ་མིང་ཚིག་ཡི་གེ་གསུམ་གྱི་ཚིག་ཙམ་ལ་གོ་རྒྱུ་མ་ཡིན་པར་འདིར་ཚིག་ཅེས་པ་དབྱིན་སྐད་ཀྱི་(word)ཅེས་པ་དང་གཅིག་མཚུངས་ཡིན་ལ། བོད་རང་གི་སྐད་ལ་ཡང་ཚིག་ཅེས་པ་མིང་ཚིག་ཡི་གེ་གསུམ་གྱི་ཚིག་ཙམ་ལ་གོ་ན་ཁྱབ་ཆུང་བ་ཡིན། དེ་ཡང་སྔོན་གྱི་ལོ་པཎ་རྣམས་ཀྱིས་ལེགས་སྦྱར་གྱི་མིང་ཚིག་ཡི་གེ་གསུམ་གྱི་ཡ་གྱལ་པ་ད། དེ་བོད་སྐད་དུ་ཚིག་ཅེས་པར་བསྒྱུར་བ་ཙམ་ལས། བོད་རང་སྐད་ལ་ཚིག་ཅེས་པ་མིང་ཚིག་ཡི་གེ་གསུམ་གྱི་ཟླས་ཕྱེ་བའི་ཚིག་ཁོ་ན་ལ་གོ་ཡི་མེད་ལ། ལེགས་སྦྱར་དུ་བོད་སྐད་ཀྱི་ཚིག་ཅེས་པ་ལ་སྒྲ་མ་འདྲ་བ། པ་ད་དང་ཤབྡ་ལྟ་བུ་སོ་སོར་ཡོད་ཀྱང་བོད་སྐད་དུ་གཉིས་ཆ་ལ་ཚིག་ཅེས་མིང་གཅིག་ལས་མེད་ཀྱང་དོན་སོ་སོར་ཡོད་པ་ཤེས་གལ་ཆེ། དེ་མིན་བོད་སྐད་ཀྱི་ཚིག་ལེགས་སྦྱར་གྱི་པ་དའི་འཇུག་དོན་ཁོ་ན་ལ་གོ་མི་རུང་། དབྱིན་སྐད་ཀྱི་ Dictionary ལ་ལེགས་སྦྱར་དུ་ཤབྡ་ཀོཥཞེས་ཡོངས་ཁྱབ་ཏུ་བཀོལ་བཞིན་པ་བོད་སྐད་དུ་ཐ་སྙད་མཛོད་དམ་ཚིག་མཛོད་ཅེས་པའི་དོན་ཡིན། མིང་མཛོད་ཀྱི་སྐད་དོད་སང་ཛྙཱ་ཀོ་ཥ་ཞེས་གཏན་ནས་བཀོལ་མེད་ལ། པ་ད་ཀོ་ཥ་ཞེས་དེ་བས་བཀོལ་མེད། དེས་ན་ཚིག་ཅེས་པ་འདི་བོད་སྐད་ནང་བཀོལ་ཁྱབ་ཧ་ཅང་ཆེ་བ་ཞིག་ཡིན་པས་ཚོགས་གསུམ་གྱི་ཟླས་ཕྱེ་བའི་ཚིག་ཁོ་ན་ལ་གོ་ཡི་མེད་པ་ཤེས་ན་ཚིག་མཛོད་ཅེས་བརྗོད་ན་དོན་དང་མི་འགལ་ལ། གོམས་སྲོལ་དུ་ཡང་ཆགས་ཡོད་སྟབས་དགོས་པ་དམིགས་བསལ་མེད་པར་ཐ་སྙད་བརྗེ་བསྒྱུར་བྱས་ན་མགོ་རྨོངས་བྱེད་ཙམ་ལས་མེད་པས་སོར་འཇོག་བྱས་ཡོད། གོང་དུ་སྨོས་པ་དག་དཔེར་མཚོན་ཙམ་ལས་བོད་སྐད་ཡིག་ནང་ཚིག་ཅེས་པ་ལས་གྲུབ་པའི་ཐ་སྙད་བརྒྱ་ཕྲག་མང་པོ་ཡོད་པ། ཕལ་མོ་ཆེ་མིང་ཚིག་ཡི་གེ་གསུམ་གྱི་ཚིག་ཙམ་ལ་གོ་ཡི་མེད་པ་ཤིན་ཏུ་གསལ།&nbsp;འདིར་གླེང་དགོས་པ་ཅུང་ཟད་ཡོད་ཀྱང་རེ་ཞིག་དེ་ཙམ་གྱིས་འཐུས་པར་བྱ།&nbsp;<br><img class="img-fluid" src="files/assets/img/dic-chat.jpg"><br><strong>དང་པོ་མ་ཚིག&nbsp;</strong><br>ཚིག་མཛོད་རྩོམ་སྒྲིག་གི་ལག་ལེན་ལས་ཀའི་ཐོག་མ་ནི་སྐད་བརྡའི་ཁྲོད་དུ་ཡོད་པའི་ཐ་སྙད་འདེམ་སྡུད་བྱ་རྒྱུ་དེ་ཡིན་ཞིང། དེ་ནི་འགྲེལ་བཤད་བྱ་སའི་རྩ་བའི་མ་ཚིག་རྣམས་ལ་ཟེར་བ་ཡིན། དེ་ཡང་བོད་ཀྱི་སྐད་ཡིག་དང་རིག་གནས་ཁག་གི་ཐ་སྙད་ཆ་ཚང་བའི་ཚིག་མཛོད་ཅིག་བཟོ་བ་ལ། ཐོག་མར་མ་ཚིག་རྣམས་ཇི་ལྟར་བསྡུ་སྒྲིག་བྱ་རྒྱུ་གཏན་ལ་འབེབས་དགོས། ད་ཕན་དག་ཡིག་གམ་ཚིག་མཛོད་རྣམས་སུ་བསྡུ་སྒྲིག་བྱས་ཡོད་པ་ཙམ་མ་ཡིན་པར་གཞུང་ལུགས་བསྟན་བཅོས་སུ་ཡོད་ཅིང་ཚིག་མཛོད་ནང་མ་ཐེ་བ་ཁག་བསྡུ་སྒྲིག་དང་འགྲེལ་བཤད་དང་། ཁ་སྐད་ཚད་ལྡན་ནང་ཡོད་པ་གང་ཞིག་ཡིག་འཁོད་མེད་པའི་རིགས་ཀྱང་བླང་དོར་ཡོད་པའི་སྒོ་ནས་བསྡུ་ལེན་བྱེད་དགོས། མ་ཚིག་གང་ཞིག་ལེན་དགོས་མིན་ལ་དང་པོ་ཐ་སྙད་དམ་ཚིག་གི་དབྱེ་བ་སྤུས་དག་པོ་ཞིག་གཏན་འབེབས་དགོས་པས། བོད་རང་གི་སྐད་ཀྱི་ཆོས་ཉིད་དང་མཐུན་ཞིང་། དེང་དུས་རྒྱལ་སྤྱིའི་སྐད་ཡིག་གི་འགྲོས་དང་མཐུན་པའི་ཚིག་གི་དབྱེ་བ་རྣམས་ཞིབ་གསལ་ངེས་དག་ཅིག་མེད་ཕྱིན། མ་ཚིག་གང་ཞིག་བསྡུ་དགོས་མིན་མི་ཤེས་པས། ཚིག་གི་དབྱེ་བ་དག་ལ་ཞིབ་འཇུག་དང་གཅིག་གྱུར་བཟོ་དགོས། ད་སྔོན་རང་རེ་ལ་འདིའི་རྣམ་གཞག་གཅིག་གྱུར་ཅིག་མེད་སྟབས་ཞིབ་འཇུག་ངེས་འདྲོང་དགོས་ལ། གཞན་ཡང་མ་ཚིག་གི་གོ་རིམ། འཇུག་དོན་ཐ་དད་ཅན་གྱི་གོ་རིམ། ཨང་གྲངས་འདེབས་ཚུལ། མ་ཚིག་འཚོལ་སྡུད་བྱེད་སྟངས་སོགས་ཞིབ་གསལ་གཏན་འབེབས་བཟོས་པ་ཡིན།&nbsp;<br><br><strong>གཉིས་པ་བརྡ་སྤྲོད་ཀྱི་དབྱེ་བ།</strong>&nbsp;<br><img class="img-fluid d-lg-flex" src="files/assets/img/dic-chat-2.jpg"><br>འདི་ལྟ་བུའི་བརྡ་སྤྲོད་ཀྱི་དབྱེ་བ་ཁག་ལེགས་པར་ངོས་མ་ཟིན་ཕྱིན། མ་ཚིག་གི་སྤུས་ཚད་འཇལ་བའི་ཚད་གཞི་མི་རྙེད་ལ། འགྲེལ་ཚིག་གི་ཁ་ཕྱོགས་ཀྱང་ལེགས་པར་ངོས་མི་ཟིན་ཅིང་། སྐད་ཡིག་སློབ་གཉེར་བ་དག་གིས་ཚིག་གི་གོ་རིམ་དང་རྣམ་གཞག སྐད་ཡིག་གི་གནད་ལེགས་པར་མི་རྟོགས་མོད། ད་བར་རང་རེ་བོད་ཀྱི་བརྡ་སྤྲོད་པའི་གཞུང་ལུགས་ཕལ་མོ་ཆེར་རྩེ་མོ་ནས་བསྐོར་བ་ལས་རྩ་བ་ནས་བསྔོགས་པའི་ལུགས་སྲོལ་མ་བྱུང་བས། གཞི་རིམ་མི་དམངས་དང་སྐད་ཡིག་གཉིས་པ་སློབ་མཁན་ཁག་ལ་ཕན་ཐོགས་ངེས་ཅན་ཡོད་པའི་བརྡ་སྤྲོད་ཀྱི་གཞུང་ཞིག་ཧ་ལམ་མཛུབ་མོ་གཟུགས་ས་རྙེད་དཀའ་བ་ཞིག་ཡིན།&nbsp;<br>&nbsp;དབྱིན་སྐད་དུ་ Part of speech ཞེས་པ་བོད་སྐད་དུ་བརྡ་སྤྲོད་ཀྱི་དབྱེ་བ་ཞེས་པ་ཡིན་ལ། ད་བར་བོད་ཀྱི་མཁས་པ་ཚོས་མིང་དང་དབྱེ་སྒོ་སྣ་ཚོགས་ཤིག་བྱས་ཡོད་ཀྱང་གཅིག་གྱུར་ལེགས་པོ་ཞིག་བྱུང་མེད། ཕྱི་ལོ་ ༡༨༣༤ ཕྱི་གླིང་བ་ཀོ་རོ་ཤི་ཅོ་མ་ཤཱན་དོར་(Alexander Csoma de Kőrös) གྱིས་བརྩམས་པའི་བོད་དབྱིན་ཚིག་མཛོད་(Tibetan-English dictionary) དུ་བརྡ་སྤྲོད་ཀྱི་རྩ་བའི་དབྱེ་བ་བཅུ་གཅིག་དང་ཡན་ལག་བཅས་སྡེ་ཚན་ཉེར་གཅིག་ཙམ་བཀར་ཡོད།&nbsp;ཕྱི་ལོ་ ༡༩༧༩ ལོ་རྒན་བསམ་གཏན་གྱིས་གཙོ་བསྒྲིགས་གནང་བའི་དག་ཡིག་གསར་བསྒྲིགས་སུ་ཐ་སྙད་ཀྱི་རིགས་ཞེས། མིང་ཚིག ཚབ་ཚིག རྒྱན་ཚིག གྲངས་ཚིག ལས་ཚིག བསྣན་ཚིག སྦྱོར་ཚིག སྦྲེལ་ཚིག གྲོགས་ཚིག འབོད་སྒྲ་བཅས་སྡེ་ཚན་བཅུ་ཅན་ཞིག་བཀོད་ཡོད། དེ་རྗེས་རྒྱ་མི་ཀྲང་ལེན་ཧྲིན་གྱིས་གཙོ་བསྒྲིགས་བྱས་པའི་བོད་རྒྱ་དབྱིན་གསུམ་ཤན་སྦྱར་གྱི་རྒྱུན་སྤྱོད་ཐ་སྙད་ཅེས་པའི་དེབ་སྒྲིག་སྐབས། ཕྱི་ལོ་ ༡༩༧༩ ལོར་བོད་ལྗོངས། མཚོ་སྔོན། སི་ཁྲོན། ཀན་སུའུ། པེ་ཅིང་སོགས་ཀྱི་འབྲེལ་ཡོད་ཁག་ལ་བསམ་ཚུལ་བསྡུ་ལེན་བྱས་ནས་ཕྱི་ལོ་ ༡༩༨༡ ལོར་པར་དུ་བཏབ་པའི་ནང་། མིང་ཚིག བྱ་ཚིག རྒྱན་ཚིག ཚད་གཞིའི་ཚིག ཚབ་ཚིག བསྣན་ཚིག སྦྱོར་ཚིག སྦྲེལ་ཚིག ཚིག་གྲོགས། ངོ་མཚར་བའི་ཚིག་ཅེས་དབྱེ་བ་བཅུ་གཅིག་བཀར་ཡོད། འདི་གཉིས་བོད་ཀྱི་བརྡ་སྤྲོད་ནང་དབྱེ་བ་འདི་རིགས་ཕྱེ་བའི་ཐོག་མ་ལྟ་བུ་ཡིན་ཡང་། ཞིབ་གསལ་གྱི་འགྲེལ་བཤད་མེད་པ། བོད་རང་གི་སྐད་བརྡའི་གཤིས་ལ་མི་མཐུན་པ་ཡོད་པ། བཀོལ་སྤྱོད་ཀྱི་ཁྱབ་རྒྱ་ཆུང་བ་བཅས་ཀྱིས་ད་བར་སྐད་ཡིག་གསར་སློབ་དང་གཞི་རིམ་སློབ་ཚན་ནང་བཀོལ་སྤྱོད་ཐུབ་མེད།&nbsp;<br>དེ་རྗེས་བོད་རྒྱ་ཚིག་མཛོད་ཆེན་མོར། རྒྱ་ཡིག་ལ་མིང་གི་རྣམ་གྲངས་བཅུ་གཅིག་དབྱེ་བ་བཀར་ཡོད་པ། བྱ་བྱེད་ཐ་དད་པ། བྱ་བྱེད་ཐ་མི་དད་པ། ཁྱད་གཞིའི་མིང་། ཁྱད་ཆོས་ཀྱི་མིང་། སྤྱི་སྒྲ་དང་དེ་སྒྲ། གྲངས་ཚིག ཕྲད། ཚིག་རྒྱན། ཚིག་གྲོགས། རྣམ་དབྱེའི་རྐྱེན། འབོད་སྒྲ་བཅས་དང་། ལྕགས་ཐར་རྒྱལ་གྱི་བོད་ཀྱི་བརྡ་སྤྲོད་སྤྱི་རྣམ་རིག་འཕྲུལ་སྣང་མཛོད་དུ། མིང་གི་བྱེད་ལས་ཀྱི་དབྱེ་བ་ལ། ཁྱད་གཞི་བརྗོད་པའི་མིང་། ཁྱད་ཆོས་བརྗོད་པའི་མིང་། བྱ་བ་བརྗོད་པའི་མིང་། གྲངས་ཀ་བརྗོད་པའི་མིང་། འཇལ་བྱེད་ཀྱི་མིང་། ཤུགས་འདོན་པའི་མིང་། ངེས་བཟུང་གི་མིང་། གསལ་བྱེད་ཀྱི་མིང་། ཚིག་ཕྲད། འབོད་ངག་གསལ་བྱེད་ཀྱི་མིང་། ཆེད་མིང་། སྐད་ཆ། བརྡ་སྤྲོད། དཔེ་ཆོས། ཚིག་བཅས་ཀྱི་དབྱེ་བ་བཀར། སུམ་པ་དོན་གྲུབ་ཚེ་རིང་གི་སྐད་བརྡ་རིག་པའི་སྤྱི་དོན་ལས། མིང་གི་དབྱེ་བ་ལ། མིང་ཚིག བྱ་ཚིག རྒྱན་ཚིག གྲངས་ཚིག ཚད་ཚིག ཚབ་ཚིག བསྣན་ཚིག འབོད་ཚིག ཚིག་ཕྲད། སྦྱོར་ཚིག སྦྲེལ་ཚིག་བཅས་སུ་དབྱེ་ཡོད། དཔའ་རིས་སངས་རྒྱས་ཀྱི་བརྡ་སྤྲོད་གསལ་བྱེད་ངག་སྒྲོན་དུ། མིང་གི་རིགས་ཀྱི་དབྱེ་བ་ལ། དངོས་པོའི་མིང་། ཁྱད་ཆོས་ཀྱི་མིང་། བྱ་བའི་མིང་། གྲངས་ཀའི་མིང་བཅས་སུ་ཕྱེ་འདུག ཐུབ་བསྟན་སྦྱིན་པའི་བརྡ་སྤྲོད་གསར་བསྒྲིགས་སྨྲ་སྒོའི་ལྡེ་མིག་ཏུ། བརྗོད་པ་ངག་གི་ཆ་ཤས་ཞེས། མིང་ཚིག མིང་ཚབ། མིང་གྲོགས། མཇུག་སྡུད་ཀྱི་ཚིག བྱ་ཚིག ཁྱད་ཚིག རྣམ་འགྱུར་གྱི་ཚིག མཚུངས་པ་གསལ་བྱེད་ཀྱི་ཚིག གནས་སམ་ཕྱོགས་དང་དུས་བརྗོད་པའི་ཚིག ཚིག་ཕྲད། སྤྱི་སྒྲ་དང་དྲི་ཚིག འབོད་སྒྲ་བཅས་སུ་དབྱེ་ཡོད་པ་སོགས་དབྱེ་སྒོ་དང་མིང་འདོགས་ལུགས་སྣ་ཚོགས་སུ་མཆིས།&nbsp;<br>བོད་སྐད་ཀྱི་མིང་གི་མཛོད་དུ་བོད་ཡིག་ཐོག་དབྱེ་བ་བཀར་མེད་ཀྱང་། དབྱིན་ཇི་ལ་དབྱེ་བ་དགུ་བྱས་ཡོད་པ་སོགས་ལ་དཔྱད་བསྡུར་དང་འདོར་ལེན། སྔ་རབས་མཁས་པའི་གསུང་རྩོམ་སྣ་མང་ལ་ཞིབ་འཇུག་དང་། ང་ཚོའི་ཚིག་མཛོད་འདིའི་ནང་འཁོད་པའི་ཐ་སྙད་སུམ་འབུམ་བདུན་ཁྲི་ལྷག་ལ་རེ་རེ་བཞིན་ཞིབ་འཇུག་བྱས་ནས། མིང་ཚིག ཚབ་ཚིག རྒྱན་ཚིག གྲངས་ཚིག འཇལ་ཚིག བྱ་ཚིག བསྣན་ཚིག སྒྲུབ་ཚིག བྱེད་ཚིག ཕྲད་ཚིག གྲོགས་ཚིག མཚུངས་ཚིག འབོད་ཚིག་བཅས་ལ་དཔྱད་བསྡུར་ཟུང་འབྲེལ་གྱིས་བརྡ་སྤྲོད་ཀྱི་དབྱེ་བའམ་སྡེ་ཚན་བཅུ་གསུམ་དུ་བྱས་ཡོད་ལ་ངོ་སྤྲོད་མདོར་བསྡུས་ཙམ་ཞུ་ན།&nbsp;<br><br><strong>མིང་ཚིག (Noun)</strong><br>བོད་ཀྱི་དེ་སྔའི་སྲོལ་རྒྱུན་ལ་མིང་རྐྱང་དང་། བྱ་ཚིག རྒྱན་ཚིག་བཅས་ཆ་ཚང་ལ་སྤྱི་ཡོངས་ནས་མིང་ཞེས་བསྙད་ཀྱི་ཡོད། འོན་ཀྱང་ཚིག་མཛོད་ནང་མིང་རྐྱང་དང་། བྱ་ཚིག རྒྱན་ཚིག་བཅས་ཀྱི་དབྱེ་བ་ཐམས་ཅད་ལ་མིང་ཞེས་བརྗོད་ན་འགྲིག་ཐབས་མེད། དེས་ན། སྐབས་འདིར་བསྟན་གྱི་མིང་ཚིག་ཅེས་པ་ནི་ཁྱད་གཞི་བརྗོད་པའམ་ཆོས་ཅན་བརྗོད་པའི་མིང་ཁོ་ནར་གོ་དགོས། དེ་ལྟ་བུའི་མིང་ཚིག་ལ་ཁྱད་གཞི་དངོས་པོ་གང་རུང་གི་མིང་མཚོན་པ་དང་། དགག་སྒྲ་ཐོག་མར་སྦྱོར་མི་གཏུབ་པ། དུས་གསུམ་གྱི་རྣམ་གཞག་བརྩི་རྒྱུ་མེད་པ། བསྡུར་རིམ་མེད་པ་བཅས་ཀྱི་ཁྱད་ཆོས་ལྡན་ཡོད།<br><br><strong>རྒྱན་ཚིག (Adjective)</strong><br>རྒྱན་ཚིག་ཅེས་པ་ནི་མིང་ཚིག་ཅིག་དང་ལྷན་ཏུ་སྦྱར་ན་ཁྱད་གཞི་དངོས་པོ་དེའི་རང་བཞིན་དང་། བྱེད་ལས། ཁ་དོག དབྱིབས་གཟུགས། རྣམ་པའམ་ཚུགས་ཀ་སོགས་ཀྱི་ཁྱད་ཆོས་བརྗོད་པའི་ཚིག་ཅིག་ལ་ཟེར། དཔེར་ན། ཟས་མངར་མོ། དྲག་པོའི་དམག་དཔུང། སྤྲིན་པ་དཀར་པོ། ཟླ་བ་སྒོར་མོ་ལྟ་བུར་མཚོན་ན། མངར་མོ་སོགས་རྒྱན་ཚིག་དག་གིས་རིམ་པར་རང་གང་ལ་སྦྱར་བའི་མིང་ཚིག་གམ་ཁྱད་གཞི་དེའི་རང་བཞིན་དང་ཁ་དོག་སོགས་རིམ་པར་བསྟན་པ་ཡིན་ནོ། །དེ་ལྟ་བུའི་རྒྱན་ཚིག་གི་ཐ་སྙད་རྣམས་ལ་མིང་ཚིག་གམ་ཁྱད་གཞི་བརྗོད་པའི་མིང་ཞིག་དང་མཉམ་དུ་སྦྱོར་དགོས་པ་དང་། སྤྱིར་བཏང་། (Positive) བསྡུར་བ། (comparative) ཕུལ་བྱུང་།(Superlative) ལྟ་བུའི་བསྡུར་རིམ་ཡོད་པ། དཔེར་ན། རིང་པོ། རིང་བ། རིང་ཤོས་ལྟ་བུ།<br><br><strong>ཚབ་ཚིག (Pronoun)</strong><br>ཚབ་ཚིག་ནི་མིང་རྐྱང་ངམ་རྒྱན་ཚིག་གང་རུང་གི་ཚབ་བམ་དོད་དུ་སྦྱར་ཆོག་པའི་ཚིག་ཅིག་སྟེ། དེ་ལ་དོན་གྱི་འཇུག་ཚུལ་གྱི་དབང་གིས་དབྱེ་ན་རིགས་གསུམ་སྟེ། གང་ཟག་རྐྱང་པར་འཇུག་པའི་ཚབ་ཚིག ང་། ཁྱོད། ཁོང་། སུ་ལྟ་བུ། དངོས་པོ་རྐྱང་པར་འཇུག་པའི་ཚབ་ཚིག ཅི། ཇི། ཅི་ལའང་མ་འཛེམ་པར་སྐད་ཆ་བཤད་ལྟ་བུ། གང་ལྟར་དང་དོན་གཅིག་པའི་ཇི་ལྟར་ཏེ། དཔེར་ན། ཇི་ལྟར་བསྒོས་ཀྱང་རྣར་གཟོན་པ་ལྟ་བུ། གང་ཟག་དང་དངོས་པོ་གཉིས་ཀར་འཇུག་པའི་མིང་ཚབ། དེ། འདི། གང་། ལ་ལ་ལྟ་བུ།<br><br><strong>བྱ་ཚིག (Verb)</strong><br>གང་ཟག་གི་ལུས་ངག་གི་བྱ་སྤྱོད་དམ། སེམས་ཀྱི་འཕྲོ་འདུ། དངོས་པོའི་སྟེང་གི་འགུལ་སྐྱོད་དང་འཕོ་འགྱུར་བཅས་ཀྱི་རྣམ་པ་མཚོན་པའི་སྒྲ་ཞིག་སྟེ། དབྱེ་ན། དངོས་པོ་བདག་གཞན་གྱི་དབྱེ་བ་འབྱེད་དུ་ཡོད་པའི་བྱ་བྱེད་ཐ་དད་པ་དང། དངོས་པོ་བདག་གཞན་གྱི་དབྱེ་བ་ལོགས་སུ་མེད་པའི་བྱ་བྱེད་ཐ་མི་དད་པ་གཉིས། གཞན་ཡང་། དུས་གསུམ་སྤྱི་བྱེ་བྲག་ཐོར་བུ་པ་བཅས་ཀྱི་དབྱེ་བ་ཞིབ་གསལ་ཕྱེ་ཡོད་ལ། བྱ་ཚིག་ཁག་གི་གོ་དོན་འགྲེལ་བཤད་ནི་བྱེད་ཚིག་གི་སྟེང་ནས་བྱས་ཡོད་ལ། གཟུགས་འགྱུར་གྱི་བྱ་ཚིག་ཡོངས་ལ་དུས་གསུམ་གྱི་འགྱུར་ཚུལ་དཔེ་མཚོན་ཞིབ་གསལ་བཀོད་ཡོད། ཁྱད་པར་དུ་འབྲས་བརྗོད་བྱ་ཚིག་དང་། ནུས་བརྗོད་བྱ་ཚིག་གི་ངོས་འཛིན་དང་། འགྲེལ་བཤད། དཔེར་བརྗོད་བཅས་ཞིབ་གསལ་བཀོད་ཡོད། དུས་གསུམ་བྱེ་བྲག་པའི་ཁོངས་སུ་གཏོགས་ཀྱང་དུས་གསུམ་སྐུལ་ཚིག་དང་བཅས་པ་སྒྲ་གཟུགས་ཐ་དད་ཡོད་པའི་རིགས་ཀྱི་འདས་སྐུལ་ལ་སྔ་སྲོལ་ལྟར་ཡང་འཇུག་བྲིས་མེད་ལ། སྤྱིར་བཏང་པའི་ཁོངས་སུ་གཏོགས་ཀྱང་འདས་སྐུལ་སྒྲ་གཟུགས་གཅིག་པ་ལ་ཡང་འཇུག་གིས་དབྱེ་བ་ཕྱེ་ཡོད་པ་ཡང་ཤེས་དགོས། བོད་སྐད་ཀྱི་བྱ་ཚིག་ཡིན་ན་ངེས་པར་ཚེག་ཁྱིམ་གཅིག་གིས་གྲུབ་པ་ཞིག་ཡིན་སྟབས། ཚིག་མཛོད་སྔ་མ་འགའ་རེའི་ནང་བྱ་མིང་རྣམས་བྱ་ཚིག་གི་ཁོངས་སུ་བཞག་ཡོད་པ་འདིར་ཡོངས་སུ་དོར་ཡོད།&nbsp;<br>&nbsp;དེ་བཞིན་བྱ་ཚིག་ལ་ཞིབ་ཆ་དམིགས་བསལ་བྱས་ནས། འབྲས་བརྗོད་བྱ་ཚིག་དང་། ནུས་བརྗོད་བྱ་ཚིག་རྣམས་ཀྱི་འགྲེལ་བཤད་དང་དཔེར་བརྗོད་ཞིབ་གསལ་བཟོས་ཡོད་པ་དང་། དུས་གསུམ་སྤྱི་དང་བྱེ་བྲག་ཐོར་བུ་པ་བཅས་ཀྱི་སྡེ་ཚན་བཞིན་ཚིག་མཛོད་དཀྱུས་ལ་རྟགས་བཏབ་པ་དང་། ཐོར་བུ་པ་རྣམས་ཀྱི་ངོས་འཛིན་སྒྲུབ་ཕྱོགས་ནས་བྱས་ཤིང་། མཚན་ཉིད་རེ་རེ་བཞིན་བཞག་ནས་བྱ་ཚིག་གི་འབྲི་སྲོལ་གཅིག་གྱུར་ཆགས་པའི་ཐབས་ལམ་ལ་འབད་པ་བསྟེན་ཡོད། བརྡ་སྤྲོད་ཀྱི་དབྱེ་བ་ཕྱེ་བ་ནི་ཚིག་མཛོད་ཙམ་མ་ཡིན་པར་སྐད་ཡིག་སློབ་གཉེར་བྱེད་པ་ལ་ཆེས་མཁོ་གལ་ཆེ་བ་སྟེ། ཉམས་ཞིབ་པ་དང་ཉམས་མྱོང་ཅན་མང་པོས་གསུངས་ན། སྤྱིར་སྐད་ཡིག་གཉིས་པ་ཞིག་སྦྱོང་བའི་དུས་ཡུན་ལོ་གསུམ་ཙམ་ཡིན་ཡང་། མི་རིགས་གཞན་པའི་བོད་སྐད་སྦྱོང་མཁན་རྣམས་ཀྱིས་ལོ་གསུམ་ནང་བོད་སྐད་ཤེས་ཐུབ་ཀྱི་མེད་པ། གཙོ་བོ་རྒྱལ་སྤྱིའི་སྤྱི་འགྲོས་དང་མཐུན་པའི་བརྡ་སྤྲོད་ཀྱི་དབྱེ་བ་འདི་རིགས་བཀར་མ་ཐུབ་པ་ལ་ཐུག་ཡོད་པར་གསུང་གིན་ཡོད་པ་དོན་ལ་ཡང་གནས་ངེས། དེས་ན་ང་ཚོས་དབྱེ་ཞིབ་བླང་དོར་ཞིབ་ནན་སྒོས་བརྡ་སྤྲོད་ཀྱི་དབྱེ་བ་འདི་དག་ལ་ཞིབ་ཚགས་བྱས་ཡོད། བརྡ་སྤྲོད་ཀྱི་དབྱེ་བ་ཁག་གི་ངོ་སྤྲོད་དང་། དོགས་སློང་། དཔྱད་བརྗོད། དབྱེ་བ་རེ་རེ་ལ་ཡང་ནང་གསེས་མང་ཙམ་ཡོད་པ་ཟུར་དུ་བརྡ་སྤྲོད་ཁག་གི་ངོ་སྤྲོད་རྒྱས་པ་ཞིག་བོད་ཀྱི་ཚིག་མཛོད་རིག་པར་རྒྱས་ཙམ་བཀོད་ཡོད་པས་དེར་གཟིགས་པར་འཚལ།&nbsp;<br><br><strong>བསྣན་ཚིག (Adverb)</strong><br>བསྣན་ཚིག་ནི་བྱ་ཚིག་གམ་རྒྱན་ཚིག་གང་རུང་དང་མཉམ་དུ་སྦྱར་ཚེ་དངོས་པོའི་ཚད་དང་དུས་སོགས་དོན་གྱི་ཁྱད་པར་གཞན་ཞིག་སྣོན་པའམ་སྟོན་པའི་ཚིག་ཅིག་ལ་ཟེར། དབྱེ་ན། རྐྱེན་གཞན་སྦྱར་ནས་བསྣན་ཚིག་ཏུ་གྱུར་པ། ལ་དོན་སྦྱར་ནས་བསྣན་ཚིག་ཏུ་གྱུར་པ། མགྱོགས་པོར་རྒྱུགས། གསལ་བར་རྟོགས་ལྟ་བུ། བྱེད་སྒྲའི་ཕྲད་སྦྱར་ནས་བསྣན་ཚིག་ཏུ་གྱུར་པ། དལ་གྱིས་རྒྱུ་ལྟ་བུ། ནས་སྒྲ་སྦྱར་ནས་བསྣན་ཚིག་ཏུ་གྱུར་པ། ནན་ཏན་སྒོ་ནས་བཤད་ལྟ་བུ་དང་། དེ་བཞིན་རབ་ཏུ། ལྷག་པར། ཤིན་ཏུ་སོགས་ཉེར་སྒྱུར་རྣམས་ཀྱང་བསྣན་ཚིག་གི་སྡེ་ཚན་ནང་གཏོགས་པ་ཡིན། ཚིག་རང་ངོས་ནས་བསྣན་ཚིག་ཏུ་གྲུབ་པ། དཔེར་ན། མ་བསྐྱིལ་རང་འཁྱིལ་ཞེས་པའི་རང་དང་། དེ་བཞིན་ཅུང་དམར་ལྟ་བུའི་ཅུང་སོགས་སོ། །<br><br><strong>བྱེད་ཚིག (Preposition)</strong><br>བྱ་ཚིག་དང་ངེས་པར་འབྲེལ་བའི་ཕྲད་དམིགས་བསལ་བ་རྣམ་དབྱེ་གཉིས་པ། གསུམ་པ། བཞི་པ། ལྔ་པ། བདུན་པ། དེ་ཉིད། ཚེ་སྐབས་བཅས་ཀྱི་ཕྲད་ཡིན་ལ། འདིའི་སྐབས་དམིགས་བསལ་གཟབ་ནན་གྱིས་ཤེས་དགོས་པ་ཞིག་ནི། སྐབས་འདིར་བསྟན་གྱི་བྱེད་ཚིག་ཅེས་པ་བྱ་བྱེད་ལས་གསུམ་གྱི་ཟླས་ཕྱེ་བའི་བྱེད་ཚིག་ལ་གོ་རྒྱུ་མིན་པར། བྱ་ཚིག་དང་འབྲེལ་བའི་ཕྲད་དམིགས་བསལ་བ་དག་ལ་གོ་དགོས་པ་ཡིན། གནས་བརྒྱད་ཆེན་པོ་ལས། བྱེད་པའི་ཚིག་དྲུག་གི་ལུགས་ནི་ལྷ་སྦྱིན་འབྲས་ཆན་འཚེད་པ་དང༌། མཆོད་སྦྱིན་ཤིང་གཅོད་པ་ལ་སོགས་པ་དང་པོ་བྱེད་པ་བསྒྱུར་བའམ་ངོ་བོ་ཙམ་སྟོན་པའི་ཚིག་གོ །&nbsp;<br>གང་ལ་བྱེད་ཅེས་པ་ནི་གཉིས་པ་ལས་ཀྱི་ཚིག་སྟེ། ལས་སུ་བྱ་བ་གང་ཞིག་ལས་བྱེད་པ་གཞན་ཞིག་ཡུལ་དུ་བྱས་པ་ཡིན་ཏེ། ཤིང་ལ་བྱེད་ཅེས་པ་ལྟ་བུའོ། །གང་གིས་བྱེད་ཅེས་པ་ལྟ་བུ་ནི་གསུམ་པ་བྱེད་པའི་ཚིག་ཡིན་ཏེ་སྟ་རེས་བྱེད་ཅེས་པ་ལྟ་བུའོ། །<br><br>གང་གི་བྱེད་ཅེས་པ་ནི་བཞི་པ་དགོས་ཆེད་ཀྱི་ཚིག་ཡིན་ཏེ་ཀ་བའི་ཕྱིར་བྱེད་ཅེས་པ་ལྟ་བུའོ། །གང་ལས་བྱེད་པ་ནི་ལྔ་པ་རྒྱུའི་ཚིག་ཡིན་ཏེ་ཤིང་ལས་བྱེད་པ་ལྟ་བུའོ། །དེ་དག་ཀྱང་བྱེད་པའི་དུས་ན་ལས་ཡིན་ལ། བྱ་བ་དང་སྦྱར་ན་རྒྱུ་ཡིན། བྱས་པ་ནི་དགོས་ཆེད་ཡིན་ནོ། །<br>གང་ན་བྱེད་ཅེས་པ་ནི། དྲུག་པ་གནས་གཞིའི་ཚིག་ཡིན་ཏེ། ཡུལ་དབུས་ན་བྱེད་ཅེས་པ་ལྟ་བུའོ། །<br>&nbsp;འདིར་བྱེད་ཅན་ལྔ་དམིགས་སུ་བཀར་ནས་བྱེད་ཚིག་ཅེས་བཤད་ཀྱིན་ཡོད་ལ། འདིར་ང་ཚོའི་བརྡ་སྤྲོད་པའི་གཞུང་རྣམས་སུ་ཕྲད་དང་རྣམ་དབྱེ་ཞེས་གྲགས་པ་ཡང་དགོས་པ་ཁྱད་པར་ཅན་གྱི་དབང་གིས་བརྡ་སྤྲོད་ཀྱི་སྡེ་ཚན་མི་འདྲ་བ་ཁག་ཁ་ཤས་ཀྱི་ནང་དུ་བགོས་ཡོད་པ་ཡང་སྐབས་བབ་བཞིན་ཤེས་གལ་ཆེ། འདིར་ཕྲད་ཀྱི་གཙོ་བོ་རྣམས་བྱེད་ཅན་དྲུག་དང་ཕྲད་ཀྱི་སྡེ་ཚན་གཉིས་སུ་ཕྱེ་ཡོད། བྱེད་ཚིག་ནི་དབྱིན་སྐད་ཀྱི་ preposition གྱི་རིགས་རྣམས་དང་། ཕྲད་ཚིག་ནི་ conjunction གྱི་སྡེ་ཚན་རྣམས་ལ་གོ་དགོས་པ་ཡིན།&nbsp;<br>སྡེ་ཚན་འདི་གཉིས་ལོགས་སུ་མ་ཕྱེ་ན་དབྱིན་སྐད་ཀྱི་བརྡ་སྤྲོད་ཀྱི་སྡེ་ཚན་རྣམས་དང་རང་རེའི་བརྡ་སྤྲོད་ཀྱི་དབྱེ་བ་རྣམས་ཕན་ཚུན་ངོ་འཕྲོད་མི་ཐུབ་པ་དང་།&nbsp;<br>ལྷག་པར་སྐད་ཡིག་གཉིས་པ་སྦྱོང་མཁན་རྣམས་ལ་དཀའ་ངལ་ཆེ་བ་དང་། བོད་ཀྱི་བརྡ་སྤྲོད་ཀྱིས་ཕྱི་ལུགས་ཀྱི་སྐད་ཡིག་གི་ཁྱད་ཆོས་ཀྱི་རྗེས་མ་ཟིན་པ་ལྟ་བུའི་ཚོར་སྣང་སྐྱེ་སྲིད་པ་དང་།&nbsp;<br>རྒྱལ་སྤྱིའི་བརྡ་སྤྲོད་ཀྱི་སྒྲོམ་གཞི་དང་མི་མཐུན་པའམ་ང་ཚོའི་སྐད་ཡིག་རྒྱལ་སྤྱི་ཅན་དུ་འགྲོ་བར་སྐྱོན་གནས་ལྟ་བུར་འགྲོ་བ་སོགས་ལ་དམིགས་ནས་ང་ཚོས་གང་ཐུབ་ཀྱི་རང་རེའི་བརྡ་སྤྲོད་ཡར་རྒྱས་དང་ཞིབ་ཚགས་སུ་བཏང་བའི་ཁུལ་ཡིན།&nbsp;<br>དེ་ཡང་ཚོགས་གསུམ་གསལ་བ་ལས།&nbsp;<br>དེ་ལ་བྱེད་པ་ཅན་དྲུག་ནི། །<br>བྱེད་པོ་ལས་དང་བྱེད་པ་ཆེད། །<br>འབྱུང་ཁུངས་གཞི་རྣམས་བྱེད་ཅན་དྲུག །<br>དྲུག་བརྒྱད་དོར་བའི་རྣམ་དབྱེ་གཞི། །<br>ཞེས་གསུངས་ཤིང་། འགྲེལ་བཤད་ཀྱི་སྐབས་སུ་བྱེད་པ་པོ་ལ་འཇུག་པའི་རྣམ་དབྱེ་དང་པོ་བསྡུས་པ་ནི། ཚིག་སྡུད་གཞན་ཡིན་པས་འདིར་མ་སྨྲོས་ཤིང་། ཞེས་དང་།&nbsp;<br>བྱེད་པ་ཅན་མ་ཡིན་ཡང་དྲུག་པར་བསྡུས་པ། རྒྱལ་པོའི་སྐྱེས་བུ་ནི་རྒྱལ་པོ་སྐྱེས་བུའམ་རྒྱལ་སྐྱེས་དང་། མིའི་མགོ་ལ་མི་མགོ་ལྟ་བུའོ། །ཞེས་དང་པོ་དང་དྲུག་པ་བྱེད་ཅན་དྲུག་གི་སྐབས་སུ་དམིགས་སུ་བཀར་ནས་ཡོད་པ་དང་། བྱེད་ཚིག་གི་སྐབས་སུ་ Preposition གྱི་གོ་དོན་དང་མི་འཚམས་པས་ལོགས་སུ་བཀར་ནས་འདིར་བྱེད་ཚིག་ལྔ་པོ་ཙམ་ལ་གོ་དགོས།&nbsp;<br><br><strong>ཕྲད་ཚིག (Conjunction)</strong><br>ཕྲད་ཚིག་ནི་རང་ངོས་ནས་དོན་ཅི་ཡང་མི་སྟོན་ཅིང། ཚིག་སྦྱོར་ནང་ཞུགས་ཚེ་དོན་གསལ་བའམ། མཚམས་སྦྱོར་བ། བརྗོད་བདེ་བར་ཕན་འདོགས་པར་བྱེད་པའི་ཚིག་རྣམས་ལ་བྱ།&nbsp;<br><br><strong>སྒྲུབ་ཚིག (Auxiliary verb /Helping verb)</strong><br>རང་ངོས་ནས་བྱ་བའི་རྣམ་འགྱུར་མི་སྟོན་པར་ཚིག་གྲོགས་དང་མཉམ་དུ་སྦྱར་ན་ཆོས་གང་ཞིག་ཡིན་པའམ་ཡོད་པའི་རྣམ་པ་ཙམ་སྟོན་པའི་ཚིག་སྟེ། གང་ཞིག་གང་ཡིན་པའམ། གང་ཞིག་གང་གི་ཡིན་པ་སྟོན་པ་དང། ཡང་ན་གང་ཞིག་གང་དུ་ཡོད་པའམ་གང་ལ་གང་ཡོད་པའི་རྣམ་པ་ཙམ་སྟོན་པའི་ཚིག་དཔེར་ན། ཡིན། ཡོད། རེད། འདུག སྣང་སོགས་ཡིན།<br><br><strong>མཚུངས་ཚིག (Simile)</strong><br>མཚོན་བྱེད་དཔེ་དང་མཚོན་བྱ་དོན་གཉིས་ཕན་ཚུན་འདྲ་མཚུངས་སུ་སྟོན་པར་བྱེད་པའི་སྒྲ་རྣམས་ཏེ། དཔེར་ན། བཞིན། འདྲ། ལྟར་ལྟ་བུ།<br><br><strong>འབོད་ཚིག&nbsp;(Interjection/Exclamation)</strong><br>སྐབས་འདིའི་འབོད་ཚིག་ཅེས་པ་ནི། རྒྱང་རིང་ལ་བརྡ་གཏོང་བ་དང་། ཚིག་གི་སྦྱོར་བ་རྣམས་སུ་གློ་བུར་ཐོལ་རྒྱག་ཏུ་བྱུང་བའི་སེམས་ཚོར་མཚོན་པའི་སྒྲ་གང་ཙམ་ཡོད་པ་དེ་དག་ལ་ཟེར། དཔེར་ན། ཨ་ལ་ལ། ཨེ་མ་ཧོ་ལྟ་བུ་རྣམས་སོ། །<br><br><strong> གྲངས་ཚིག(Number)</strong><br>ཁྱད་གཞི་གང་རུང་གི་གྲངས་མང་ཉུང་གི་ཚད་དང་རིམ་པ་གང་ཡིན་སྟོན་བྱེད་ཀྱི་ཚིག་ཅིག དཔེར་ན། གཅིག་དང་གཉིས། བརྒྱ་དང་སྟོང་སོགས་རྩ་གྲངས་སྟོན་པའི་གྲངས་ཚིག་དང་། དང་པོ། གཉིས་པ། གསུམ་པ་སོགས་རིམ་གྲངས་སྟོན་པའི་གྲངས་ཚིག་གི་རིགས་རྣམས་སོ། །<br><br><strong>འཇལ་ཚིག (Quantifier)</strong><br>བརྗོད་དོན་ཆ་ཚང་བར་སྟོན་པར་གྲངས་ཚིག་གི་སྔོན་དུ་སྦྱར་དགོས་ཤིང་། དངོས་པོའི་རིང་ཚད་དང་ལྗིད་ཚད་སོགས་སྟོན་པའི་ཚད་འཇལ་བྱེད་ཀྱི་ཚིག་ཅིག དཔེར་ན། སོར། མཐོ། ཁྲུ། འདོམ་པ། རྒྱང་གྲགས། དཔག་ཚད་སོགས་རིང་ཐུང་གི་ཚད་སྟོན་པའི་འཇལ་ཚིག་དང་། ཞོ། སྲང་། རྒྱ་མ། བྲེ། ཕུལ་སོགས་འཇལ་ཚིག་གི་རིགས་རྣམས་ཏེ། རས་མཐོ་གསུམ། ཐག་པ་འདོམ་པ་ལྔ། མར་སྲང་གང་། འབྲས་རྒྱ་མ་བཅུ་ཞེས་པའི་སྐབས་སུ་མཐོ་དང་རྒྱ་མ་སོགས་གྲངས་ཚིག་གསུམ་དང་བཅུ་སོགས་ཀྱི་སྔོན་དུ་སྦྱར་བ་ལྟ་བུའོ། །<br><br><strong>གྲོགས་ཚིག (Particle)</strong><br>ཚིག་གམ་ཚིག་ཚོགས་ཤིག་གི་ཆ་ཤས་སམ་ཟུར་གཏོགས་སུ་སྦྱར་ཚེ་ནུས་པ་གཞན་ཞིག་འདོན་པར་རམ་འདེགས་ཀྱི་ནུས་པ་ཐོན་པའི་ཚིག་གི་ཆ་ཤས་ཤིག དཔེར་ན། ཀྱིན། གྱིན། གིན་སོགས་བྱ་ཚིག་ད་ལྟ་བའི་མཐར་སྦྱར་ན་བྱ་བ་དེ་བྱེད་བཞིན་པར་སྟོན་པའི་གྲོགས་ཚིག་ཅིག་སྟེ། གཏམ་བཤད་ཀྱིན་འདུག ལྟད་མོ་སྟོན་གྱིན་ཡོད། ཆོས་གསུང་གིན་གདའ་སོགས་བྱ་ཚིག་གི་མཐར་སྦྱར་བའི་གྲོགས་ཚིག་དང་། ཅིག ཞིག ཤིག དག ཚོ། རྣམས་སོགས་གཅིག་ཚིག་དང་མང་ཚིག་གྲུབ་བྱེད་ཀྱི་གྲོགས་ཚིག་དང་། མིང་མཐའི་པ་པོ་བ་བོ་སོགས་མིང་གྲུབ་བྱེད་ཀྱི་གྲོགས་ཚིག་སོགས་མིང་མཐར་སྦྱར་ཚེ་དོན་གང་རུང་མཚོན་པར་རམ་འདེགས་ཀྱི་ནུས་པ་འདོན་པའི་རིགས་རྣམས་ཡིན།<br><img class="img-fluid" src="files/assets/img/dic-chat-3.jpg"><br>བརྡ་ཆད་རིག་པ་ནི་ཐ་སྙད་དང་དེའི་འཇུག་ཚུལ་ལ་ཞིབ་འཇུག་བྱེད་པའི་རིག་པ་ཞིག་ཡིན། འདི་ལ་སྒྲ་ཡངས་འཇུག་དང་དོག་འཇུག་གཉིས་སུ་སྣང་ལ། འདིར་སྐབས་སུ་བབ་པ་ནི་སྒྲ་དོག་པའི་དབང་དུ་བྱ་དགོས་པ་ཡིན། བོད་དུ་སྡེ་ཚན་དབྱེ་འབྱེད་དང་བརྡ་ཆད་ཀྱི་རིམ་པ་གཏན་འབེབས་བྱུང་རིམ་ནི། ཕྱི་ལོ་ ༨༡༢ འབྲུག་གི་ལོ་ལ་སྟོང་ཐང་ལྡན་དཀར་དུ་བཀའ་བསྟན་གྱི་དཀར་ཆག་གཏན་འབེབས་སྐབས། བཀའ་བསྟན་གྱི་བརྗོད་བྱ་ལ་ལྟོས་ནས་སྡེ་ཚན་དབྱེ་འབྱེད་ཀྱི་གཏན་ལ་ཕབ་པ་དཀར་ཆག་ལྡན་དཀར་མར་གསལ་བ། ཐེག་པ་ཆེ་ཆུང་དང་། སྔགས་ཀྱི་རྒྱུད་སྡེ་བཅས་སྡེ་ཚན་ཆེན་པོ་དང་།&nbsp;<br>&nbsp;ནང་ཁུལ་དུ་ཡང་། འདུལ་བའི་སྡེ་སྣོད། མདོ་སྡེའི་ཊཱི་ཀཱ། དབུ་མའི་བསྟན་བཅོས། བསམ་གཏན་གྱི་ཡི་གེ། རྣམ་པར་ཤེས་པའི་བསྟན་བཅོས། ཏར་ཀའི་གཞུང་ཞེས་སྡེ་ཚན་དབྱེ་འབྱེད་ལེགས་པར་གནང་བ་དང་། བཀའ་ལ། ཤེར་ཕྱིན། ཕལ་ཆེན། དཀོན་བརྩེགས། མདོ་སྡེ་སོགས་ཀྱི་དབྱེ་བ་ཕྱེ་ཡོད་པ་གསལ།&nbsp;<br>ཏུན་ཧོང་ཡིག་རྙིང་ (pellot tibetanin Touen-houang 700 ) ལས། དབུ་མ། ཕར་ཕྱིན། འདུལ་བ། མངོན་པ་མཛོད་རྣམས་ཀྱི་བརྗོད་བྱ་ཐེག་པ་གསུམ་དང་སྐུ་གསུམ་ལ་སོགས་པའི་རྣམ་བཞག མཁན་པོ་དག་ལས་ཐོས་པ་དང་། མདོ་དང་བསྟན་བཅོས་རྣམས་ལས་བྱུང་བའི་དོན་མདོ་ཙམ་ཞིག་བརྗེད་བྱང་དུ་བཀོད་པ། ཞེས་གསལ་བ་བཞིན་བཀའ་ཡི་དགོངས་འགྲེལ་གྱི་བསྟན་བཅོས་ལ།&nbsp;<br>བརྗོད་བྱའི་སྒོ་ནས་སྡེ་ཚན་དབྱེ་འབྱེད་གནང་བ་གནའ་རབས་བོད་ཀྱི་ཡིག་ཆ་རྙིང་པ་རྣམས་ལས་རིགས་སྣ་ཚོགས་གསལ་པོར་བཀོད་ཡོད་ལ། ཁྱད་པར་འཇམ་མགོན་ས་སྐྱ་པཎ་ཆེན་བྱོན་པ་ནས་བཟུང་བོད་ཀྱི་རིག་གཞུང་རྣམས་རིག་པའི་གནས་ཆེ་ཆུང་བཅུའི་ནང་དུ་གཏན་ལ་ཕབ་པའི་ལུགས་སྲོལ་དང་།&nbsp;<br>རིག་གནས་བཅུ་པོ་གང་ཟག་གཅིག་གིས་སློབ་གཉེར་གནང་བའི་ལུགས་བཟང་གི་སྲོལ་ཕྱེ། བྱེ་བྲག་བརྡ་ཆད་རྣམས་ལོགས་སུ་དབྱེ་བའི་ལུགས་སྲོལ་ཀྱང་། ཕྱི་ལོའི་དུས་རབས་བརྒྱད་པའི་ནང་བོད་རྗེ་ཁྲི་སྲོང་ལྡེའུ་བཙན་སྐབས་སྨན་གྱི་བརྡ་ཆད་ཀྱི་ཚིག་མཛོད་དང་། ལྷ་བཙན་པོ་ཁྲི་ལྡེ་སྲོང་བཙན་གྱི་སྐུ་རིང་ལ་རྒྱལ་བློན་ལོ་པཎ་གདན་འཛོམས་ཏེ། དེ་སྔའི་ཕུན་སུམ་ཚོགས་པའི་ཡིག་སྒྱུར་གྱི་ཉམས་མྱོང་ཕྱོགས་བསྡོམས་དང་། ཆོས་ཚིག་གཙོ་བོར་བྱས་པའི་བརྡ་ཆད་ཁག་ལ་བསྐྱར་ཞིབ་གནང་སྟེ་སྒྲ་སྦྱོར་བམ་གཉིས་སུ་གྲགས་པའི་ཕུལ་བྱུང་གི་བསྟན་བཅོས་གཏན་ལ་ཕབ། སྒྲ་སྦྱོར་བམ་གཉིས་ནི་བོད་ཀྱི་ཡིག་སྒྱུར་གྱི་རིག་པའི་གཞུང་ལུགས་ཐོག་མ་དང་། ཆོས་ཚིག་གཙོ་བོར་བྱས་པའི་བརྡ་ཆད་ཀྱི་ཚིག་མཛོད་ཅིག་ཡིན།&nbsp;<br>&nbsp;དེ་བཞིན་བྱེ་བྲག་རྟོགས་བྱེད་འབྲིང་ངམ་སྒྲ་སྦྱོར་བམ་གཉིས་དེ་ཉིད་གཞི་ལ་བཞག་སྟེ་བྱེ་བྲག་རྟོགས་བྱེད་ཆེ་བ་རྩོམ་སྒྲིག་མཛད་ཅིང་། དེ་བཞིན་སྐ་བ་དཔལ་བརྩེགས་ཀྱིས་བསྒྲིགས་པའི་ཆོས་སྐད་ཀྱི་ཚིག་མཛོད་ཆོས་ཀྱི་རྣམ་གྲངས་ཞེས་པ་དང། ཕྱིས་སུ་ཏུན་ཧོང་ཡིག་རྙིང་ལས་རྙེད་པའི་བོད་དང་རྒྱ་ནག་གི་སྐད་ཤན་སྦྱར་མའི་ཚིག་མཛོད་བཅས་བྱུང་ཡོད་པར་གཞིགས་ན།&nbsp;<br>&nbsp;བོད་ལ་རིག་གནས་མ་འདྲ་བ་སོ་སོའི་བརྡ་ཆད་གསར་བཟོ་དང་། གཏན་འབེབས། ཁྱབ་སྤེལ་བཅས་བྱེད་པའི་སྲོལ་རྒྱུན་རིང་པོ་ཡོད་པར་རྟོགས་སླ། སྒྲ་སྦྱོར་བམ་གཉིས་སུ་སྤྱིར་བཏང་གི་སྐད་གཉིས་ཤན་སྦྱར་གྱི་ཚིག་མཛོད་ཅིག་དང་བརྡ་ཆད་ཀྱི་མིང་མཛོད་གཉིས་ཀ་དཀྱུས་གཅིག་ཏུ་བསྟན་ཡོད་ནའང་།&nbsp;<br>དེང་སང་རིག་ཚན་གྱི་དབྱེ་བ་དགར་སྟངས་ཞིབ་ཇེ་ཚགས་དང་རྣམ་གྲངས་ཇེ་མང་དུ་ཕྱིན་ཏེ་ཚིག་མཛོད་རིག་པ་དང་བརྡ་ཆད་རིག་པ་ཞེས་རིག་ཚན་གལ་ཆེན་པོ་གཉིས་སུ་གྱུར་ཏེ་ཞིབ་འཇུག་དང་ལག་ལེན་བྱེད་ཀྱིན་ཡོད། འོ་ན་དེ་གཉིས་ཀྱི་ཁྱད་པར་ཅི་ཞེ་ན།&nbsp;<br>སྤྱིར་ཚིག་མཛོད་ཀྱི་ནང་དུ་ཆེད་སྤྱོད་བརྡ་ཆད་ཁག་ཀྱང་ཚུད་དགོས་པས་ཚིག་མཛོད་ནི་སྤྱི་དང་བརྡ་ཆད་ནི་དེའི་བྱེ་བྲག་ཡིན། བརྡ་ཆད་རིག་པ་ཞེས་པ་འདི་ནི། དཀར་ཆག་རིག་པ་དང་སྤྱིའི་ཆ་ནས་མཚུངས་ལ། དཀར་ཆག་རིག་པ་ནི། དཔེ་ཆ་ཧྲིལ་པོའམ་བརྗོད་བྱ་གཅིག་པའི་རྩོམ་ཡིག་རྣམས་རིག་ཚན་གྱི་སྒོ་ནས་དབྱེ་བ་ཞིག་ཡིན་ལ། བརྡ་ཆད་རིག་པ་ནི་དེ་ལས་ཞིབ་ཚགས་པོའི་སྒོ་ནས་ཐ་སྙད་རེ་རེ་བཞིན་དུ་གཞུང་ལུགས་དང་གྲུབ་མཐའ། ཐེག་པ་གང་གི་ཐུན་མོང་མ་ཡིན་པའི་ཆེད་སྤྱོད་ཐ་སྙད་ཡིན་མིན་ངོས་འཛིན་བྱེད་པའི་ཐབས་ལམ་ཞིག་ཡིན།&nbsp;<br>སྨོན་ལམ་ཚིག་མཛོད་ཆེན་མོ་ནི་སྤྱིར་བཏང་གི་ཚིག་མཛོད་ཅིག་ཡིན་པ་ལས་རིག་ཚན་བྱེ་བྲག་པ་ཞིག་གི་ཆེད་སྤྱོད་བརྡ་ཆད་ཕྱོགས་བསྒྲིགས་ཀྱི་ཚིག་མཛོད་ཅིག་མིན་ནའང་།&nbsp;<br>&nbsp;སྤྱིར་བཏང་གི་ཚིག་མཛོད་ནང་དུའང་རིག་ཚན་ཁག་གི་ཐུན་མིན་བརྡ་ཆད་ཁག་ཀྱང་འདུ་བས་ན། བོད་རང་གི་སྐད་ཡིག་དང་རིག་གནས་ཀྱི་ཁྱད་ཆོས་དངོས་དང་བསྟུན་ནས་བརྡ་ཆད་ཀྱི་དབྱེ་བ་ནང་གསེས་དང་བཅས་བརྡ་ཆད་ཀྱི་རིམ་པ་དག་འདིར་རྩ་བའི་དབྱེ་བ་ཉི་ཤུའི་ནང་དུ་བསྡུས་ཡོད་ལ། ནང་གསེས་ཀྱི་དབྱེ་བ་ཞིབ་མོ་ཁག་བོད་ཀྱི་ཚིག་མཛོད་རིག་པའི་གཞུང་ལུགས་སུ་གཟིགས་འཚལ། བརྡ་ཆད་ཀྱི་དབྱེ་བ་དང་ངོས་འཛིན་ཁག་ང་ཚོས་ཉམས་མྱོང་དང་མཁས་དབང་གཞན་ལ་དྲི་གཏུགས་སོགས་བྱས་ནས་གཏན་ལ་ཕབ་པ་ཞིག་ཡིན་ཡང་། ད་དུང་དུས་དང་བསྟུན་ནས་ངེས་པར་ཡར་རྒྱས་གཏོང་དགོས་པ་ལས་ཁ་ཚོན་བཅད་ནས་བཤད་ཐུབ་པ་ཞིག་ག་ལ་ཡིན། བོད་ཀྱི་ཐུན་མོང་མ་ཡིན་པའི་བརྡ་ཆད་ཀྱི་དབྱེ་བ་ཁག་གང་ནུས་ཅི་ཐུབ་ཀྱིས་དཔྱད་ཞིབ་དང་གསར་བསྒྲིགས་བྱས་པ་ཡིན་པས། བོད་རིག་པའི་མཁས་དབང་རྣམས་ཀྱིས་མུ་མཐུད་ཞིབ་འཇུག་དང་ཡར་རྒྱས་གཏོང་དགོས་ས་ད་དུང་མང་པོ་ཡོད་ངེས་ལ། གྲུབ་མཐའ་ཁག་གི་ནང་གསེས་ཀྱི་དབྱེ་བ་ཞིབ་མོ་ཕྱེ་ན་མ་འོངས་པའི་བོད་རིག་པ་ཞིབ་འཇུག་པ་རྣམས་ལ་ཕན་པ་གང་ཆེ་ཡོད་པ་སྨོས་མ་དགོས་པ་ཞིག་ཡིན་སྟབས། ཅུང་ཙམ་ཞིབ་པར་ཕྱེ་བའི་ཁུལ་ཡིན།&nbsp;<br>འོན་ཀྱང་ཤེས་བྱ་ལ་མཐའ་མེད་པ་དང་ཡར་རྒྱས་ལ་ཚད་མེད་སྟབས་མཐའ་གཅིག་ཏུ་དབྱེ་བསྡུ་འདི་ཙམ་གྱི་ཁོངས་སུ་ཤེས་བྱའི་རྣམ་གཞག་ཡོངས་སུ་རྫོགས་པ་འདུ་ཐུབ་པ་ཞིག་མིན་ཡང་། དེང་སང་ཡོངས་སུ་གྲགས་པ་དང་། རང་རེ་བོད་ལ་མཁོ་གལ་ཆེ་བའི་ཤེས་བྱའི་རྣམ་གཞག་གང་ཐུབ་ཀྱིས་བསྡུས་པ་ཙམ་ཡིན་མོད། འོན་ཀྱང་ད་དུང་ཞིབ་འཇུག་དང་དཔྱད་གླེང་དགོས་ས་ཧ་ཅང་མང་ལ། ལྷག་པར་གྲུབ་མཐའ་སོ་སོའི་ངོས་འཛིན་དང་ཁྱད་པར་དབྱེ་ཚུལ་མ་འདྲ་བའི་དབང་གིས་རང་ཕྱོགས་ཁོ་ན་ཙམ་བྱས་ནས་དབྱེ་བསྡུ་བྱ་མི་རུང་པའི་གྲུབ་མཐའི་ནང་ཁུལ་གྱི་ངོས་འཛིན་མང་པོ་རེ་ཞིག་བཏང་སྙོམས་སུ་མ་བཞག་ཐབས་མེད་ལྟ་བུ་ཆགས་ཡོད་པ་ཡང་ཤེས་པར་གནང་འཚལ།&nbsp;<br><strong>འདིར་བཀོད་པའི་བརྡ་ཆད་ཀྱི་དབྱེ་བ་ཁག་གི་ངོ་སྤྲོད་མཚོན་ཙམ་ཞུ་ན།&nbsp;</strong><br>༡ དད་པ་རྨང་གཞི་བྱས་པའི་དགེ་སྒྲུབ་སྡིག་སྤོང་གི་རྣམ་གཞག་ཆོས་ལུགས་ཀྱི་བརྡ་ཆད། ༢ རང་བྱུང་ཁམས་དང་མིའི་རིགས་ཀྱི་སྤྱི་ཚོགས་བྱུང་འཕེལ་རིམ་པ་བཀོད་པའི་བྱུང་བ་ལོ་རྒྱུས་ཀྱི་བརྡ་ཆད། ༣ སེམས་དང་ཚེ་སྲོག་རང་བྱུང་ཁམས་སོགས་ཀྱི་ཆོས་ཉིད་ལ་དཔྱད་པ་ལྟ་གྲུབ་ཀྱི་བརྡ་ཆད། ༤ ཟློས་གར་དང༌། སྙན་ངག བརྩམས་སྒྲུང་། ལྷུག་རྩོམ་བཅས་ཀྱི་རྣམ་གཞག་སྟོན་པ་རྩོམ་རིག་གི་བརྡ་ཆད། ༥ ལུས་ཀྱི་འབྱུང་ཁམས་མ་སྙོམས་པ་རྣམས་སྙོམས་པར་བྱེད་པའི་རྣམ་གཞག་གསོ་རིག་གི་བརྡ་ཆད། ༦ དམིགས་བསལ་གཞུང་དང༌། དེ་བཞིན་ཚོགས་པ་སྒྲིག་འཛུགས་ཁག་གི་སྲིད་དོན་ཁེ་ཕན་དང་འབྲེལ་བའི་རྣམ་གཞག་ཆབ་སྲིད་ཀྱི་བརྡ་ཆད། ༧ བརྟག་དཔྱད་དང་ཚོད་ལྟ་བརྒྱུད་ནས་རང་བྱུང་གཤིས་ལུགས་དང་དངོས་ཁམས་སོགས་ཀྱི་བདེན་པ་ཁུངས་སྐྱེལ་བྱེད་པའི་རིག་པའམ་རྣམ་གཞག་ཚན་རིག་གི་བརྡ་ཆད། ༨ མི་རྣམས་ཀྱི་རྣམ་དཔྱོད་ལ་བརྟེན་ནས་འཚོ་བའི་དགོས་མཁོ་དང་སྒྱུ་རྩལ་མཚོན་ཐབས་ཀྱི་ཆེད་དུ་གསར་སྐྲུན་བྱས་པའི་ཅ་དངོས་བཟོ་བཀོད་ཀྱི་རྣམ་གཞག་བཟོ་རིག་གི་བརྡ་ཆད། ༩ དབྱིབས་དང་གྲངས་ཀའི་རྣམ་གཞག་དང་། ཉི་ཟླ་གཟའ་སྐར་དང་། ལོ་ཟླ་སྤར་སྨེ་སོགས་ཀྱི་འཁོར་འགྲོས་ངེས་ཅན་ལ་བརྟེན་ནས་དུས་བཞིའི་དབྱེ་བ་དང་གནམ་གཤིས་ཀྱི་འགྱུར་ལྡོག་ལེགས་ཉེས་བླང་དོར་སོགས་ཤེས་ཐབས་ཀྱི་རྣམ་གཞག་རྩིས་རིག་གི་བརྡ་ཆད། ༡༠ རྒྱལ་ཁབ་བམ་སྤྱི་ཚོགས་ཤིག་གི་མི་ཚང་མས་བརྩི་བཀུར་རམ་དང་ལེན་དགོས་པའི་སྒྲིག་ལམ་ཁྲིམས་ལུགས་ཀྱི་བརྡ་ཆད། ༡༡ དཔལ་འབྱོར་གྱི་ལྟ་གྲུབ་དང། གཞུང་ལུགས་ཁག་སོགས་གཙོ་བོར་བསྟན་པའི་རིག་པ་དཔལ་འབྱོར་རིག་པའི་བརྡ་ཆད། ༡༢ རྒྱལ་ཁབ་ཀྱི་དམག་གི་སྒྲིག་འཛུགས་དང་བཀོད་བྱུས་ཀྱི་རྣམ་གཞག་དམག་དོན་རིག་པའི་བརྡ་ཆད། ༡༣ སྲིད་གཞུང་གིས་མང་ཚོགས་ཀྱི་ལས་དོན་བཀོད་བྱུས་བྱེད་ཐབས་འཛིན་སྐྱོང་གི་བརྡ་ཆད། ༡༤ སྐད་ཡིག་གི་འབྱུང་ཁུངས་དང་ངོ་བོ་འཕེལ་རྒྱས་སོགས་དཔྱོད་བྱེད་ཀྱི་རིག་པ་སྒྲ་རིག་པའི་བརྡ་ཆད། ༡༥ མིའི་ནུས་པ་དང་ཤེས་ཡོན་གོང་འཕེལ་གྱི་ཆེད་དུ། སློབ་གྲྭ་སོགས་ནས་བླང་དོར་འཇུག་ལྡོག་ལ་མི་རྨོངས་པའི་བསླབ་པ་སློབ་གཉེར་ལ་འཇུག་པའི་བྱ་གཞག་ཤེས་ཡོན་ནམ་སློབ་གསོའི་བརྡ་ཆད། ༡༦ བདེན་དོན་དང་གནས་ལུགས་འཚོལ་ཆེད་གཏན་ཚིགས་ཀྱི་རྣམ་གཞག་བཀོད་པའི་རིག་པ་ཚད་མའི་བརྡ་ཆད། ༡༧ ས་རྡོ་རི་བྲག་སོགས་ཀྱི་ཐོག་མའི་གྲུབ་ཚུལ་དང་འཕེལ་རིམ་སོགས་ཡང་དག་པའི་དཔྱད་ཐབས་ལ་བརྟེན་ནས་གཏན་ལ་འབེབས་བྱེད་ཀྱི་རྣམ་གཞག་སྟོན་པའི་གཞུང་ལུགས་ཀྱི་ཐུན་མིན་ཆེད་སྤྱོད་ཐ་སྙད་ས་རྒྱུས་སམ་ས་གཤིས་རིག་པའི་བརྡ་ཆད། ༡༨ སྤྱི་ཚོགས་ཀྱི་ངོ་བོ་དང་འཕེལ་རིམ་ཀུན་སྤྱོད་སོགས་ཡང་དག་པའི་དཔྱད་ཐབས་ལ་བརྟེན་ནས་གཏན་ལ་འབེབས་བྱེད་གཞུང་ལུགས་ཀྱི་ཐུན་མིན་ཆེད་སྤྱོད་ཐ་སྙད་སྤྱི་ཚོགས་རིག་པའི་བརྡ་ཆད། ༡༩ གཞུང་ལུགས་ལྟ་གྲུབ་ཀྱི་རྣམ་གཞག་ཇི་ལྟར་འཆད་པ་དང་དེའི་རྣམ་བཤད་རྩོམ་སྟངས་ཀྱི་རིག་པའི་རྣམ་གཞག་སྟོན་པ་འཆད་རྩོམ་རིག་པའི་བརྡ་ཆད། ༢༠ གནམ་ས་རི་རྩི་ཤིང་སོགས་ཀྱི་དབྱིབས་དང་ཁ་དོག་སོགས་ལ་དཔྱད་ནས་ལེགས་ཉེས་ཀྱི་རྟེན་འབྲེལ་བརྟག་པ་ས་དཔྱད་རིག་པའི་བརྡ་ཆད་བཅས་སུ་ཕྱེ་ཡོད།<br><br><strong>བཞི་པ་འགྲེལ་བཤད།</strong><br>སྔར་ཡོད་བོད་ཀྱི་ཚིག་མཛོད་ཁག་ལ་འགྲེལ་བཤད་ཀྱི་ཚད་གཞི་ངེས་གཏན་ཞིག་བྱུང་མེད་པར་མ་ཟད། དོན་ཚན་གལ་ཆེན་མང་པོར་ཕྱོགས་རེ་བའི་ལྟ་ཚུལ་བཟུང་ནས་དོན་དངོས་དང་མི་མཐུན་པའི་འགྲེལ་བཤད་བྱས་པ་ཡང་མང་། དེས་ན་ཚིག་མཛོད་ཀྱི་སྔོན་འགྲོར་འགྲེལ་བཤད་ཀྱི་ཚད་གཞི་ངེས་གཏན་བཟོ་རྒྱུ་ནི་ཚིག་མཛོད་རྩོམ་སྒྲིག་གི་སྔོན་འགྲོའི་ལས་གཞི་ཆེས་གལ་འགངས་ཆེ་བ་ཞིག་ཏུ་བརྩིས་པ་ཡིན།<br>&nbsp; ཐ་སྙད་ཁག་ལ་འགྲེལ་བཤད་ཞིབ་ཚགས་དང་གོ་རིམ་ལྡན་པ་ཞིག་བྱེད་རྒྱུ་ནི་ཚིག་མཛོད་ཀྱི་ཁྱད་ཆོས་གཙོ་བོ་ཞིག་ཏུ་ཆགས་ཡོད་སྟབས། ཞིབ་ཚགས་པོ། གོ་རིམ་ལྡན་པ། གོ་སླ་བ་བཅས་གཙོར་བཟུང་གིས་འགྲེལ་བཤད་བྱེད་རྒྱུ་རྩ་དོན་དུ་བཟུང་ཡོད།&nbsp;<br>&nbsp;&nbsp;ཕྱོགས་གཞན་ནས་ཐ་སྙད་བསྡུ་ལེན་སྐབས་ཚད་གཞི་འདི་ལྟ་བུ་གཏན་འབེབས་བྱས་ཚེ། རང་གཞན་གཉིས་ཀར་སྟབས་བདེ་ལ་དོན་ཕན་ཆེ་བ་ཞིག་ཏུ་ངེས། དེའི་ཕྱིར་ང་ཚོས་གོ་བསྡུར་གང་འཚམ་བྱས་ཏེ་གཤམ་གསལ་འགྲེལ་བཤད་ཀྱི་ཚད་གཞི་ཁག་གཏན་འབེབས་བྱས་པ་ཡིན། གང་ཞིག་འགྲེལ་བཤད་བྱ་ཡུལ་བརྗོད་བྱ་རྣམས་ངོས་བཟུང་སྟེ། བརྗོད་དོན་རེ་རེ་བཞིན་འགྲེལ་བཤད་ལ་ཆ་རྐྱེན་གང་འདྲ་ཚང་དགོས་མིན་གཏན་འབེབས་བྱས་ཏེ། ད་གཟོད་འགྲེལ་བཤད་དགོས་པ་ལས། རྩོམ་སྒྲིག་པས་གང་དྲན་དྲན་ཙམ་གྱིས་འགྲེལ་བཤད་བྱས་ན་མི་འོང་བས། བརྗོད་དོན་ལ་ལྟོས་པའི་ཚད་གཞི་རྣམས་གཏན་འབེབས་དགོས་སྟབས། བརྗོད་དོན་རེ་རེར་ཚད་གཞི་བཟོ་དགོས་པས་ང་ཚོས་འགྲེལ་གཞི་ཁག་མི་འདྲ་བ་སུམ་ཅུ་རྩ་བརྒྱད་གཏན་འབེབས་བྱས་ནས་རེ་རེ་བཞིན་དེ་དག་ལ་འགྲེལ་བཤད་ཀྱི་ཚད་གཞི་ཞིབ་གསལ་དང་། འགྲེལ་ཚུལ་གྱི་ཐབས་ལམ་བཅས་གཏན་ལ་ཕབ་ཡོད་པ་རྒྱས་པར་བོད་ཀྱི་ཚིག་མཛོད་རིག་པར་གསལ་ལ་མདོ་ཙམ་གཤམ་གསལ།<br><strong>༡ ལྟ་གྲུབ་དང་ཆོས་ལུགས། </strong>འབྱུང་ཁུངས་དང་། འགྲེལ་བཤད། མཚན་ཉིད། བཞེད་ཚུལ།&nbsp;<br><strong>༢ སེམས་ཁམས། </strong>བདག་རྐྱེན་དབང་པོ་དང་། ཡུལ། དབྱེ་བ། བྱེད་ལས། ངོ་བོ། རྣམ་པ།<br><strong>༣ ལུས་ཁམས་དང་རྩ་འཁོར།</strong> དཔེ་རིས་དང་། འགྲེལ་བཤད།&nbsp;<br><strong>༤ ལུས་རྩལ། འཁྲུལ་འཁོར། ཕྱག་རྒྱ། མདོས་གླུད་གཏོར་གསུམ། </strong>དཔེ་རིས་དང་། འགྲེལ་བཤད། ཁུངས་ལུང་།&nbsp;<br><strong>༥ སངས་རྒྱས་བྱང་སེམས། </strong>མདོ་རྒྱུད་གང་ནས་བྱུང་། ཕྲིན་ལས་གཙོ་བོ། མཚན་གྱི་རྣམ་གྲངས། སྐུ་མདོག་ཕྱག་མཚན།&nbsp;<br><strong>༦ ལྷ་སྲུང་དང་ཡུལ་ལྷ་གཞི་བདག </strong>མདོ་རྒྱུད་བཀའ་གཏེར་གྱི་ཁུངས་དང་། ཕོ་ལྷ་མོ་ལྷ་མ་ནིང་གི་ལྷ་གང་ཡིན། སྐུ་མདོག་ཕྱག་མཚན།<br><strong>༧ འབྱུང་བོའམ་གདོན་འདྲེ། </strong>རྒྱུ་དང་། ངོ་བོ། བྱེད་ལས། མིང་གཞན།<br><strong>༨ མི་སྣ། </strong>འདིར་ངོ་སྤྲོད་བྱ་རྒྱུའི་མི་སྣ་ནི་ཕྱི་ལོ་ ༡༩༥༠ ཡན་ལ་འཁྲུངས་ཤིང་མཛད་རྗེས་དང་སྐད་གྲགས་ཅན་ཞིག་ཡིན་དགོས། འཁྲུངས་ལོ་དང་ཡབ་ཡུམ། འཁྲུངས་ཡུལ། མཛད་རྗེས་གཙོ་བོ། སློབ་དཔོན་སུ་ཡིན། མཚན་གྱི་རྣམ་གྲངས། འཁོར་སློབ་གྲགས་ཅན། འདས་ལོ།&nbsp;<br><strong>༩ གྲུབ་མཐའ་དང་ཆོས་བརྒྱུད། </strong>སྲོལ་འབྱེད་མཁན་པོ་དང་། ཐུན་མིན་ལྟ་གྲུབ། བརྒྱུད་པའི་ལོ་རྒྱུས།<br><strong>༡༠ ལོ་རྒྱུས་དོན་རྐྱེན།</strong> དུས། ཡུལ། མི་སྣ། བྱུང་རྐྱེན་དང་མཇུག་འབྲས། (ཡིག་ཚང་གི་ཁུངས་ལུང་གསལ་འཁོད་བྱེད་རྒྱུ། )<br><strong>༡༡ རྒྱལ་ཁབ།</strong> དེང་སང་གི་རྒྱལ་ཁབ་ཅིག་ཡིན་ན། ས་ཁྱོན་དང། མི་འབོར། དབུ་བརྙེས་དུས། ཆབ་སྲིད་ལམ་ལུགས། སྐད་ཡིག་དང་ཆོས་ལུགས། རྒྱལ་རྟགས། རྒྱལ་དར། གནའ་རབས་ཀྱི་རྒྱལ་ཁབ་ཅིག་ཡིན་ན། གནའ་བོའི་བྱུང་རབས་དང་། དེང་སང་ས་གནས་གར་གཏོགས།&nbsp;<br><strong>༡༢ དགོན་སྡེ་དང་རི་ཁྲོད། </strong>ཕྱག་འདེབས་མཁན། ལོ་དུས། གནས་ཡུལ། ཆོས་བརྒྱུད།&nbsp;<br><strong>༡༣ ས་མིང་། </strong>གནས་བཤད་མདོར་བསྡུས། ཆུ་བོའི་རིང་ཚད་དང་སྟོད་སྨད་ཀྱི་མིང་གི་ཁྱད་པར། རི་ཡི་མཐོ་ཚད། ས་གནས་གར་ཡོད། གནའ་དེང་གི་འབོད་ཚུལ་མ་འདྲ་བ།&nbsp;<br><strong>༡༤ བླ་བྲང་། </strong>དུས་ཚོད་དང་། མི་སྣ་གྲགས་ཆེན་སུ་ཕེབས། ཆོས་བརྒྱུད་གར་གཏོགས།<br><strong>༡༥ ལྷ་ཁང། </strong>དུས་ཚོད། སྦྱིན་བདག གནས་ཡུལ། རྟེན་གཙོ།&nbsp;<br><strong>༡༦ གསུང་རྩོམ། </strong>མཛད་པ་པོ། བརྗོད་བྱ་གཙོ་བོ། ལེའུ་ཚན། མཛད་དུས། སྡེ་ཚན་གར་གཏོགས། (རྒྱ་གཞུང་ཁག་ལ་ལོ་པཎ་སུས་བསྒྱུར) ཕྱི་ལོ་ ༡༩༥༠ ལོའི་ཡན་ལ་གསུངས་པའམ་བསྒྱུར་བ་གང་རུང་ཡིན་དགོས།<br><strong>༡༧ ཡིག་ཚགས། </strong>དུས་ཚོད། བརྗོད་དོན། དགོས་ཆེད།&nbsp;<br><strong>༡༨ སྨན་རིགས། </strong>རྒྱུ་ཆ། ཕན་ནུས། བསྟེན་ཚུལ། ཉར་སྟངས།<br><strong>༡༩ ནད་ཀྱི་མིང་། </strong>ངོ་བོ། དབྱེ་བ། ནད་རྟགས། བཅོས་ཐབས།&nbsp;<br><strong>༢༠ བཟའ་བཏུང་། </strong>རྒྱུ་ཆ། བཟོ་ཐབས། རོ་བཅུད། ཡུལ་ལུང་གང་དུ་དར་མིན།&nbsp;<br><strong>༢༡ འཕྲུལ་ཆས། </strong>གསར་གཏོད་པ། བཀོལ་སྤྱོད་དང་། པར་རིས།&nbsp;<br><strong>༢༢ ཅ་དངོས། </strong>པར་རིས་དང་། བེད་སྤྱོད།&nbsp;<br><strong>༢༣ ཁྲིམས། </strong>ངོ་བོ། དགོས་པ། བྱུང་རྐྱེན།<br><strong>༢༤ རྫོང་གཞིས་ས་ཁུལ། </strong>གནས། དུས། གཞུང་སྒེར་ཆོས་གསུམ་གར་གཏོགས་སོགས།<br><strong>༢༥ ལས་གནས། </strong>ཆ་རྐྱེན། དུས་ཡུན། ཁྱབ་ཁོངས། དབང་ཚད།&nbsp;<br><strong>༢༦ ཚོ་སྡེ། </strong>(སྡེ་བ། ཚོ་བ། ཤོག་པ)སྡེ་དཔོན། དུད་གྲངས། གནས་ཡུལ། ལོ་རྒྱུས།<br><strong>༢༧ བརྡ་སྤྲོད་ཀྱི་དབྱེ་བ</strong>་ཁག་ལ། སྡེ་ཚན་རེ་རེ་བཞིན་གོ་དོན་ནམ་ངོ་སྤྲོད་དང་། དཔེར་བརྗོད་ཁ་གསལ་རེ་འཇོག་རྒྱུ།&nbsp;<br><strong>༢༨ ཡི་གེ་རྐྱང་པ་ལ། </strong>རྟགས་ཀྱི་དབྱེ་བ་དང་། སྐྱེ་གནས་བྱེད་རྩོལ།&nbsp;<br><strong>༢༩ འདོད་རྒྱལ་གྱི་མིང་། </strong>ངོ་བོ་དང་བྱེད་ལས།&nbsp;<br><strong>༣༠ རྗེས་གྲུབ་ཀྱི་མིང་།</strong> ངེས་ཚིག་གི་སྒོ་ནས་འགྲེལ་བ།&nbsp;<br><strong>༣༡ མིང་གི་རྣམ་གྲངས་སམ་མངོན་བརྗོད། </strong>ངེས་ཚིག་དང་གཏམ་རྒྱུད།&nbsp;<br><strong>༣༢ དཔེ་ཆོས། </strong>དཔེ་ལས་ཆོས་ཇི་ལྟར་བསྟན་པའི་གོ་དོན། བེད་སྤྱོད་ཇི་ལྟར་གཏོང་ཚུལ་གྱི་དཔེར་བརྗོད།<br><strong>༣༣ བརྡ་རྙིང་། </strong>གོ་དོན། ཚད་ལྡན་གྱི་གཞུང་རྙིང་པར་བེད་སྤྱོད་ཇི་ལྟར་བཏང་ཡོད་པའི་དཔེར་བརྗོད།&nbsp;<br><strong>༣༤ སྐྱེ་ཁམས། </strong>སྤྱིར་བཏང་གི་སྐྱེ་དངོས་ཤིག་ཡིན་ན། རྩ་བ། སྡོང་བོ། ཡལ་ག ལོ་འདབ། འབྲས་བུ། དབྱིབས།&nbsp;མདོག དུས་གནས་གང་དུ་སྐྱེ་མིན། དཔེ་རིས། མིང་གཞན། སྨན་དུ་བེད་སྤྱོད་གཏོང་དགོས་རིགས་ལ། རོ་ནུས།&nbsp;རང་བཞིན། (བསིལ་དྲོད་སྙོམས།) ཞུ་རྗེས།<br><strong>༣༥ སྲོག་ཆགས། </strong>གནས་ཡུལ་དང་། བོངས་ཚད། ཁ་དོག ཐུན་མིན་ཁྱད་ཆོས། མིང་གཞན།&nbsp;<br><strong>༣༦ རྩེད་རིགས། </strong>གང་ནས་དར། ཨོ་རྩལ་དུ་ཚུད་མིན། རྩེད་མཁན་གྱི་གྲངས་ཚད། ཡུལ་ལུང་གང་དུ་དར་མིན། སྒྲིག་ཁྲིམས།&nbsp;<br>གཞན་ཡང་ང་ཚོས་འགྲེལ་ཚུལ་གྱི་རྣམ་པ་འདི་དག་ཀྱང་བེད་སྤྱོད་བཏང་ཡོད།&nbsp;<br><strong>༡ དོན་འགྲེལ།</strong> ལྟ་གྲུབ་ཀྱི་སྐོར་ལ་མཚན་ཉིད་དང་། སྨན་རྫས་སྐྱེ་དངོས་སོགས་ལ་གྲུབ་ཆ་བྱེད་ལས་དང་ནུས་པ་སོགས་ཀྱིས་སྒོ་ནས་འགྲེལ་བཤད།<br><strong>༢ ཚིག་འགྲེལ། </strong>རྗེས་གྲུབ་གྱི་མིང་རྣམས་ལ་ངེས་ཚིག་གི་སྒོ་ནས་འགྲེལ་བཤད།&nbsp;<br><strong>༣ གྲངས་འགྲེལ། </strong>དབྱེ་བ་ཁག་ལ་རྣམ་གྲངས་གྲངས་འདྲེན་དང་ཁུངས་ལུང་གསལ་སྟོན།<br><strong>༤ རིས་འགྲེལ། </strong>མཆོད་རྫས་ཀྱི་རིགས་དང་འཁྲུལ་འཁོར་སོགས་ལ་དཔེ་རིས་བཀོད་ནས་འགྲེལ་བ།&nbsp;<br><strong>༥ སྐབས་འགྲེལ།</strong> སྒྲ་མཐུན་དོན་དཔག་རྣམས། དུས་གནས་སོགས་སྐབས་ཐོབ་དང་གཞུང་ལུགས་ཀྱི་དབང་གིས་སྐབས་ཤན་ཕྱེ་ནས་འགྲེལ་བ།&nbsp;<br><strong>༦ མིང་འགྲེལ།</strong> དོན་གཅིག་མིང་གི་རྣམ་གྲངས། ཡོངས་གྲགས་མ་ཡིན་པའི་མིང་ཡོངས་གྲགས་ཀྱིས་འགྲེལ་བ།&nbsp;<br><strong>༧ དཔེ་འགྲེལ། </strong>སྙན་ངག་དང་བརྡ་སྤྲོད་ཀྱི་སྐོར་ལ་བཀོལ་སྤྱོད་དོན་མཐུན་གྱི་དཔེ་བརྗོད་འཇོག་པ།&nbsp;<br><strong>༨ སྒྲུང་འགྲེལ། </strong>མངོན་བརྗོད་ཀྱི་རིགས་མང་པོའི་མིང་གི་བྱུང་རིམ་དང་འབྲེལ་ནས་བཤད་པ།&nbsp;<br><strong>༩ ཞོར་འགྲེལ།</strong> འབྱུང་ཁུངས་དང་སྤྱོད་སྒོའི་ཐ་སྙད་ཁུངས་དང་བེད་སྤྱོད་སོགས་གསལ་སྟོན་བྱེད་པ།&nbsp;<br><strong>༡༠ རྣམ་པ་བཀོད་འགྲེལ། </strong>རྒྱན་ཚིག་གི་རིགས་ལ་མཚོན་བྱའི་དངོས་པོའི་རྣམ་པ་བཀོད་འབྲི་བྱེད་པ།&nbsp;<br><strong>༡༡ ལྡོག་འགྲེལ།</strong> རྒྱན་ཚིག་སྐོར་འགའ་ལྡོག་ཕྱོགས་ཀྱི་ཚིག་གིས་འགྲེལ་བ།&nbsp;<br><strong>༡༢ བྱུང་འགྲེལ། </strong>ལོ་རྒྱུས་ཀྱི་སྐོར་རྣམས་བྱུང་རིམ་གྱི་སྒོ་ནས་འགྲེལ་དགོས། དཔེར་ན། དུས། ཡུལ། བྱ་བ། མི་སྣ་བཅས་བཀོད་ནས་འགྲེལ་དགོས།&nbsp;<br><strong>༡༣ བསྒྱུར་འགྲེལ།</strong> སྐད་ཡིག་གཅིག་གི་དགྲོལ་བྱའི་མིང་ལ་སྐད་ཡིག་གཞན་པ་ཞིག་གིས་འགྲེལ་བ།<br>གོང་གི་འགྲེལ་ཚུལ་གྱི་རིམ་པ་ཁག་གི་གྲངས་དང་གོ་རིམ་སོགས་རྣམ་པ་ཀུན་ཏུ་གཏན་ཁེལ་བྱས་པ་ཞིག་མིན་ཡང་། ང་ཚོས་གནས་སྐབས་རྣམ་གཞག་འདི་དག་བེད་སྤྱོད་བཏང་ནས་འགྲེལ་བཤད་བྱེད་ཀྱི་ཡོད། དེ་ལྟར་འགྲེལ་བཤད་ཀྱི་སྐོར་འདི་དག་སྨོན་ལམ་བརྡ་འཕྲིན་ཞིབ་འཇུག་ཁང་གི་རྩོམ་སྒྲིག་པ་རྣམས་དང་། གཞན་ཡང་ཆེད་མཁས་པ་གང་འཚམ་གདན་འདྲེན་ཞུས་ཏེ་གོ་བསྡུར་གྱིས་བསྒྲིགས་པ་ཞིག་ཡིན་ཡང་། ད་དུང་ལག་ལེན་དངོས་ཀྱི་ཁྲོད་ནས་འཐུས་སྒོ་མ་ཚང་བ་འཕྲི་སྣོན་དགོས་པ་སོགས་བྱུང་ན་སྐབས་བསྟུན་གྱིས་བཟོ་བཅོས་བྱ་ངེས་ལགས།&nbsp;<br>&nbsp;འགྲེལ་བྱེད་ཚིག་གི་སྦྱོར་བ་ཡང་ཁ་གསལ་ལ་གནད་འདུས་པ། བརྡ་སྤྲོད་པའི་སྤྱི་འགྲོས་དང་མཐུན་པ། གཞན་ལ་ཟུར་ཟ་དང་སྨོད་ཚིག འུད་བསྟོད། ཕྱོགས་སུ་ལྷུང་བ། རྒྱས་བསྡུས་ཐལ་དྲགས་པའི་གཏམ་སོགས་མི་སྤེལ་རྒྱུ། དག་ཆ་གཅིག་གྱུར་མེད་པའི་རིགས་འདི་ནས་གཏན་འབེབས་བྱས་པ་གཞིར་བཟུང་ལྟར་ལག་ལེན་ལ་བསྟར་གྱི་ཡོད། འགྲེལ་ཚིག་རྣམས་ཚད་ལྡན་གྱི་རང་གཞུང་ནས་བསྡུ་སྒྲིག་བྱ་སྐབས། མ་ཚིག་དང་འགྲེལ་ཚིག་བར་ལ་གསར་དུ་མཚམས་སྦྱོར་ངོ་སྤྲོད་སྤུས་ལེགས་དང་། མཚམས་ སྦྱོར་གྱིས་དོན་གྱི་གནད་གང་ཡིན་གསལ་བཤད་བྱེད་ཐུབ་པ་ཞིག་འབད་བརྩོན་བྱས་ཡོད།&nbsp;<br>&nbsp;དེ་བཞིན་ཚིག་མཛོད་ཀྱི་ཆ་ཤས་གཞན་མ་ཚིག་དང་འབྲེལ་བའི་སྒྲ་གདངས། བསྡུས་ཚིག ཉེ་ཚིག བརྡ་སྤྲོད་ཀྱི་འགྲོས་དང་འབྲེལ་བའི་རྒྱུན་སྤྱོད། སྤྱོད་སྒོ། ལྡོག་ཚིག མིང་གི་རྣམ་གྲངས། འདྲ་ཚིག བརྡ་ཆད་ཀྱི་རིག་པ་དང་འབྲེལ་བའི་འབྱུང་ཁུངས།<br>འགྲེལ་བཤད་ཀྱི་ཡན་ལག་དཔེ་རིས། དཔེར་བརྗོད། ཟུར་མཆན་བཅས་ཀྱི་རྣམ་གཞག་གཏན་ལ་ཕབ་ཡོད་ལ། དེ་ལྟར་དོན་གནད་རེ་རེར་སྔ་སྲོལ་མཁས་པའི་ལེགས་བཤད་དང་དེང་རབས་རྒྱལ་སྤྱིའི་སྐད་ཡིག་གི་སྤྱི་འགྲོས་བཅས་ལ་དཔྱད་བསྡུར་ཐེངས་མང་བྱས་པ་ལས། རང་སྣང་གང་དྲན་དང་ཤ་གཟུག་ཟ་རྐྱང་བྱས་པ་ཞིག་མིན་པས་གང་འཚམ་ཡིད་བརྟན་འཕེར་བ་ཡིན།&nbsp;<br><br><strong>ལྔ་པ་སྒྲ་གདངས།</strong><br>སྒྲ་གདངས་ཞེས་པ་ནི། ཚིག་མཛོད་ནང་མ་ཚིག་གི་ཐ་སྙད་རྣམས་ལ་རྒྱལ་སྤྱིའི་སྒྲ་གདངས་དང། བོད་ཀྱི་ས་ཁུལ་ཆེན་པོ་གསུམ་སྟེ། མདོ་དབུས་ཁམས་གསུམ་གྱི་སྒྲ་གདངས་མཉམ་དུ་ཀློག་རྒྱུ་བཟོ་ཐབས་བྱ་རྒྱུ་དེ་ཡིན། སྨོན་ལམ་ཚིག་མཛོད་ཆེན་མོ་ནི་མཉེན་ཆས་ཅན་གྱི་ཚིག་མཛོད་ཅིག་ཡིན་ཞིང་། དེའི་ནང་དབྱིན་ཇིའི་མཉེན་ཆས་ཚིག་མཛོད་གྲགས་ཅན་སོགས་ལ་ཐ་སྙད་ཀྱི་སྒྲ་ཀློག་རྒྱུ་མཉམ་སྦྱར་ཡོད་པ་ལྟ་བུ་ཞིག་བཟོ་ཐབས་བྱེད་རྒྱུ་ཡིན་ལ། ཐེངས་འདིའི་ཚིག་མཛོད་ནང་སྒྲ་གདངས་གསར་དུ་བཟོས་མེད་ཀྱང་ཐོན་རྗེས་མའི་ནང་སྒྲ་གདངས་བཟོ་རྒྱུའི་ལས་འཆར་བཀོད་སྒྲིག་བྱས་ཡོད།&nbsp;<br><br><strong>དྲུག་པ་བསྡུས་ཚིག</strong><br>བསྡུས་ཚིག་ནི། མི་སྣའམ་དངོས་པོ་གང་རུང་ཞིག་གི་མིང་གི་ཚིག་ཚོགས་རིང་བའམ་ཕྲད་དང་རྣམ་དབྱེ། མིང་མཐའ་སོགས་བསྡུས་ནས་བྲིས་པའི་མིང་སོགས་ཀྱི་རིགས་ཏེ། དཔེར་ན། སྡུག་བདེན་ཞེས་པ་སྡུག་བསྔལ་བདེན་པའི་བསྡུས་མིང་ཡིན་པ་ལྟ་བུ། བོད་སྐད་ནང་ཚིག་སྡུད་ཀྱི་རྣམ་གཞག་དང་བསྡུས་ཚིག་གང་འཚམ་མང་པོ་ཡོད་པ་དག་ངོས་འཛིན་གསལ་བཤད་ཞུས་ཡོད།&nbsp;<br><br><strong>བདུན་པ་ཉེ་ཚིག</strong><br>སྐབས་འདིའི་ཉེ་ཚིག་ཅེས་པ་ནི། མ་ཚིག་རྣམས་དོན་གྱི་ཆ་ནས་འབྲེལ་བ་ཡོད་མེད་ལ་མ་ལྟོས་པར་ཚིག་གི་སྒྲ་གཟུགས་ཙམ་གྱི་ཆ་ནས་ཕྱོགས་འདྲའི་ཐ་སྙད་ཁག་གློག་ཀླད་ཀྱིས་རང་འགུལ་བསྟར་སྒྲིག་བྱ་རྒྱུ་སྟེ། དབྱིན་ཡིག་གི་གློག་ཀླད་མཉེན་ཆས་ཅན་གྱི་ཚིག་མཛོད་ཁག་ལ་ཁྱད་ཆོས་འདི་ལྡན་ཡོད།<br><br><strong>བརྒྱད་པ་རྒྱུན་སྤྱོད།&nbsp;</strong><br>སྐད་ཡིག་གང་གི་ཆེས་རྨང་གཞིར་གྱུར་པའི་ཐ་སྙད་དེ། ཡུལ་ལུང་དང་ཤེས་ཚད། ལས་རིགས་སོགས་ལ་ཁྱད་མེད་པར་མི་རིགས་གཅིག་གི་ཐུན་མོང་གིས་འཚོ་བའི་ནང་རྒྱུགས་ཆེ་བའི་ཐ་སྙད་ཁག་ཡིན། རྒྱུན་སྤྱོད་ཐ་སྙད་ཀྱི་ཁྱད་ཆོས་གཙོ་བོ་ནི། དམངས་ཡོངས་ཀྱི་རང་བཞིན་ཡིན་པ། བཀོལ་ཡུན་རིང་བ། ཐ་སྙད་མང་པོའི་གྲུབ་གཞིར་ཆགས་པ་བཅས་ཡིན། རྒྱུན་སྤྱོད་དག་གསར་ཤོག་སོགས་ཡོངས་ཁྱབ་རྩོམ་ཡིག་སྤེལ་བ་ལ་ཐོག་མར་ངེས་པར་གཏན་འབེབས་དགོས་པ་ཞིག་ཡིན་ཡང་། ད་སྔོན་བོད་ཀྱི་ཚིག་མཛོད་ཁག་ཏུ་ངོས་འཛིན་བྱེད་ཐུབ་མེད་ཀྱང་། ང་ཚོས་གང་འཚམ་གཏན་འབེབས་བྱས་ཏེ་དམིགས་བཀར་ལྡེའུ་མིག་གི་རྟགས་བཏབ་ཡོད།<br><br><strong>དགུ་པ་དམིགས་བསལ་ཅན་གྱི་སྤྱོད་སྒོ་ངོས་འཛིན།&nbsp;</strong><br><img class="img-fluid" src="files/assets/img/dic-chat-4.jpg"><br>སྤྱོད་སྒོ་ཞེས་པ་ནི། བོད་ཀྱི་སྐད་བརྡའི་ཐ་སྙད་འགའ་ཞིག་བེད་སྤྱོད་གཏོང་ཕྱོགས་ཀྱི་ཆ་ནས་སྐབས་བསྟུན་གྱིས་གསལ་བཤད་བྱེད་དགོས་པའི་རིགས་ལ་ཟུར་དུ་ངོས་འཛིན་བྱ་རྒྱུ་སྟེ། དེའི་ནང་། ༡ གཞུང་ལུགས་ཁག་གི་ནང་ཡོངས་ཁྱབ་བེད་སྤྱོད་མེད་ལ་འཚོ་བའི་ཁྲོད་བཀོལ་སྤྱོད་བྱེད་བཞིན་པའི་ཐ་སྙད་ཡུལ་སྐད་དང་། ༢ གུས་བཀུར་དང་ཡ་རབས་མཚོན་བྱེད་ཀྱི་ཚིག་ཞེ་ས། ༣ མཐོང་ཆུང་དང་དམའ་འབེབས་བྱེད་སྤྱད་ཀྱི་ཚིག་བརྙས་ཚིག ༤ ཡུལ་གྲུ་ཆུང་ཁག་གི་ནང་དམིགས་བསལ་བེད་སྤྱོད་གཏོང་བཞིན་པའི་ཐ་སྙད་བཀོལ་ཁྱབ་ཆུང་བའི་རིགས་ལོག་སྐད། ༥ རྗོད་ཚིག་གང་ཞིག་ཡུན་རིང་འཚོ་བའི་ཁྲོད་གཏན་འཇགས་སུ་གནས་པ་དང་། བརྗོད་དོན་ཅུང་ཟབ་ཅིང་། ཚིག་ཉུང་ཞིང་སྡེབ་ལེགས་པ་མང་ཆེ་བ་ཚེག་བར་བཞི་ཅན་དང་གཙོ་བོ་མིང་གི་ཚོགས་པར་གནས་པ་དཔེ་ཆོས། ༦ རྩོམ་རིག་སྒྱུ་རྩལ་ཀྱི་ཆེད་དུ་བྱེད་ལས། གཏམ་རྒྱུད། ལོ་རྒྱུས། དབྱིབས་གཟུགས། རྒྱུ་འབྲས་སོགས་རྒྱུ་མཚན་ངེས་ཅན་ལ་བརྟེན་ནས་བཏགས་པའི་རྩ་བའི་མིང་ལས་མིང་གཞན་མངོན་བརྗོད། ༧ གནའ་རབས་ཀྱི་གཞུང་ལུགས་རྣམས་སུ་བེད་སྤྱོད་བྱས་ཤིང་། སྐད་བརྡའི་བྱུང་འཕེལ་གྱི་དབང་གིས་དེང་སང་ཡོངས་གྲགས་སུ་དེའི་ཚབ་ཏུ་ཐ་སྙད་གསར་པ་བེད་སྤྱོད་གཏོང་བཞིན་ཡོད་པ་བརྡ་རྙིང་བཅས་ཡོད།&nbsp;<br><br><strong>བཅུ་པ་ལྡོག་ཚིག&nbsp;</strong><br>ཐ་སྙད་དེའི་ནང་དོན་དང་བརྗོད་ཚུལ་ཅི་རིགས་ཐ་སྙད་གཞན་དེའི་ལྡོག་ཕྱོགས་སུ་སོང་ཡོད་པའི་ཐ་སྙད་རྣམས་ཏེ། ལྡོག་ཚིག་ནི་སྐད་ཡིག་གི་ཁྱད་ཆོས་ཤིག་ཡིན་ཞིང། བོད་ཀྱི་སྐད་ཡིག་ནང་རྒྱན་ཚིག་དང་ལྟོས་གྲུབ་ཀྱི་མིང་སོགས་ལ་ལྡོག་ཚིག་ཡོད་ཀྱང་ད་ཕན་གྱི་བོད་ཀྱི་ཚིག་མཛོད་ཁག་ནང་དེའི་སྐོར་ངོས་འཛིན་དང་གསལ་སྟོན་བྱས་པ་ཧ་ཅང་ཉུང་། འདིར་ལྡོག་ཚིག་གི་ཐ་སྙད་ཁག་ངོས་འཛིན་དང་རྩོམ་སྒྲིག་བྱས་ཡོད།<br><br><strong>བཅུ་གཅིག་པ་མིང་གི་རྣམ་གྲངས།</strong><br>མིང་གི་རྣམ་གྲངས་ནི། དངོས་པོ་སོགས་གང་ཡང་རུང་བ་ཞིག་ལ་མིང་མ་འདྲ་བ་ཁ་ཤས་སམ་དུ་མ་ཡོད་པ་ཁག་སྟེ། ཚིག་མཛོད་ནང་མ་ཚིག་གཙོ་བོའི་འོག་ཏུ་མིང་གི་རྣམ་གྲངས་ཁག་ཕྱོགས་གཅིག་ཏུ་བསྒྲིགས་ཡོད། བོད་ཀྱི་སྐད་བརྡའི་ཐུན་མོང་མ་ཡིན་པའི་ཁྱད་ཆོས་གཅིག་ནི་དོན་གཅིག་མིང་གི་རྣམ་གྲངས་སམ་མིང་མང་པོ་དོན་གཅིག་ལ་འཇུག་པ་དེ་ཡིན་ཞིང། སྨོན་ལམ་ཚིག་མཛོད་ཆེན་མོའི་ནང་བོད་ཡིག་ཐོག་འབྲི་རྩོམ་དང། རྩོམ་སྒྲིག་གནང་མཁན་སོགས་ལ་སྟབས་བདེ་ཡོང་ཆེད་གང་འཚམ་ཕྱོགས་གཅིག་ཏུ་བསྡུ་སྒྲིག་བྱས་ཡོད།&nbsp;<br><br><strong>བཅུ་གཉིས་པ་འདྲ་ཚིག</strong><br>སྐབས་འདིའི་འདྲ་ཚིག་ཅེས་པ་ནི། ཚིག་མཛོད་ནང་དོན་མཐའ་གཅིག་ཏུ་མི་མཚུངས་ཀྱང་ཕྱོགས་ཙམ་འདྲ་བ་ཁག་ཟུར་གཅིག་ཏུ་བསྒྲིག་རྒྱུ་དེ་ཡིན། དཔེར་ན། ཡག་པོ། ཕུལ་བྱུང་། ལེགས་པ། མཆོག་གྱུར། རབ་ལྟ་བུ་སོགས་ནི་འདྲ་ཚིག་ཡིན་པ་ལས། ལག་ལྡན་དང་གླང་ཆེན་ལྟ་བུ་དོན་གཅིག་མིང་གི་རྣམ་གྲངས་མིན་ཡང་། དོན་གྱི་ཆ་ནས་ཕྱོགས་འདྲ་ཆགས་ཡོད་སྟབས་ཟུར་གཅིག་ཏུ་བསྒྲིག་ཐུབ་ན་བོད་ཀྱི་སྐད་ཡིག་ལ་སློབ་གཉེར་དང་ཞིབ་འཇུག་བྱེད་མཁན་ཚོར་ཕན་ཐོགས་ཡོད་པ་ཡིན།&nbsp;<br><strong>བཅུ་གསུམ་པ་ཐ་སྙད་ཀྱི་འབྱུང་ཁུངས།</strong><br><img class="img-fluid" src="files/assets/img/dic-chat-5.jpg"><br>ཐ་སྙད་ཀྱི་འབྱུང་ཁུངས་ནི། བོད་སྐད་ཀྱི་ཐ་སྙད་ནང་མང་པོ་ཞིག་ལེགས་སྦྱར་སོགས་ཀྱི་མིང་བརྡ་སྒྲ་སོར་འཇོག་དང། དེ་བཞིན་གཞན་སྐད་ཟུར་ཆག་གི་གྲས་མང་པོ་ཞིག་ཡོད་པས་དེ་དག་ངོས་འཛིན་བྱེད་རྒྱུ་དེ་ཡིན། སྨོན་ལམ་ཚིག་མཛོད་ཆེན་མོའི་ནང་ཐ་སྙད་ཀྱི་འབྱུང་ཁུངས་ཐད་ཟུར་ཆག་དང་། རྒྱ་གར། རྒྱ་ནག སོག་པོ། མན་ཇུ། དབྱིན་ཇི། བལ་བོ། ཨ་རབ་བཅས་བཀོད་ཡོད་ལ། མ་འོངས་པར་ཐ་སྙད་ཀྱི་འཕེལ་རིམ་དང་དུས་རབས་སོ་སོའི་འགྱུར་འགྲོས་བཅས་ལ་དཔྱད་ནས་ཞིབ་འགོད་བྱ་འཆར་ཡིན།&nbsp;<br><br><strong>བཅོ་ལྔ་པ་དཔེ་རིས།&nbsp;</strong><br>དཔེ་རིས་ནི། ཚིག་མཛོད་ནང་ཐ་སྙད་ཁག་གི་འཇུག་དོན་ལ་ཚིག་གི་ལམ་ནས་འགྲེལ་བཤད་ཇི་ཙམ་བྱས་ཀྱང་ཁ་གསལ་ཡོང་མི་ཐུབ་པའི་ཐ་སྙད་དེ། དཔེར་ན། ཀླད་རྩའི་སྐོར་དང་། འཕྲུལ་རིག་གི་སྐོར། དཀྱིལ་འཁོར། གཏོར་མ། མཆོད་རྫས། གྱོན་པ་སོགས་ལ་འགྲེལ་བཤད་དང་ལྷན་ཏུ་དེའི་དཔེ་རིས་འགོད་རྒྱུ་དེ་ཡིན། སྤྱིར་འདི་ཉིད་ནི་འགྲེལ་བཤད་ཀྱི་ཆ་ཤས་སུ་གཏོགས་ཤིང་། སྨོན་ལམ་ཚིག་མཛོད་ཆེན་མོའི་ནང་བོད་རང་གི་སྔར་གྱི་ཅ་དངོས་རྙིང་པ་དེ་འདྲ་ལའང་པར་རིས་མཉམ་དུ་འགོད་ཐབས་ལ་འབད་རྒྱུ་ཡིན་ལ། ཐོན་དང་པོའི་ནང་དཔེ་རིས་ཁག་མང་པོ་བཀོད་ཐུབ་མེད་ཀྱང་མུ་མཐུད་ཡར་རྒྱས་གཏོང་རྒྱུ་ཡིན།&nbsp;<br><br><strong>བཅུ་དྲུག་པ་མཚོན་བྱེད་དཔེར་བརྗོད།&nbsp;</strong><br>མཚོན་བྱེད་དཔེར་བརྗོད་ཅེས་པ་ནི། ཚིག་མཛོད་ནང་གི་ཐ་སྙད་ཁག་ལ་ངེས་ཚིག་གམ་མཚན་ཉིད་སོགས་ཀྱི་སྒོ་ནས་འགྲེལ་བཤད་བརྒྱབ་པ་ཙམ་མ་ཟད། དགོས་ངེས་ཁག་ལ་གོ་དོན་མཚོན་བྱེད་ཀྱི་དཔེར་བརྗོད་གསར་འཇོག་བྱ་རྒྱུ་དེ་ཡིན། མིང་ཚིག་ལས་རིག་གནས་དང་ལོ་རྒྱུས་ཀྱི་ཐ་སྙད་ཁག་ལ་ལུང་འདྲེན་སོགས་བྱ་རྒྱུ་ལས་དམིགས་བསལ་དཔེར་བརྗོད་བྲིས་ན་དེ་ཙམ་དགོས་མཁོ་མེད་པ་དང། དེ་མིན་རྒྱུན་སྤྱོད་མིང་ཚིག་ཕལ་མོ་ཆེར་དཔེར་བརྗོད་བཞག་ན་གོ་དོན་གསལ་རྟོགས་ལ་ཕན་ཐོགས་ཡོད། ལྷག་པར་དུ་རྒྱན་ཚིག་དང། ཚབ་ཚིག བྱ་ཚིག སྒྲུབ་ཚིག མཚུངས་ཚིག བསྣན་ཚིག ཕྲད་ཚིག འབོད་ཚིག་བཅས་ལ་རང་རང་གི་འཇུག་དོན་བཞིན་ཁ་གསལ་ཞིང་གོ་བདེ་བའི་དཔེར་བརྗོད་བཞག་ཡོད།&nbsp;<br><br><strong>བཅུ་བདུན་པ་ཟུར་མཆན།&nbsp;</strong><br>ཟུར་མཆན་ཞེས་པ་ནི། ཚིག་མཛོད་འདི་ཉིད་དངོས་སུ་རྩོམ་སྒྲིག་གི་ལག་ལེན་ནང་། སྔར་ཡོད་དཔྱད་གཞིའི་རྒྱུ་ཆའི་ཚིག་མཛོད་ཁག་ནང་མ་ཚིག་གི་ཐ་སྙད་ནོར་འཕྱུག་ཅན་དང། འགྲེལ་བཤད་ནོར་འཁྲུལ་ཅན། དེ་བཞིན་འགྲེལ་བཤད་དང་དཔེར་བརྗོད་གཉིས་འབྲེལ་མེད་དོན་གཞན་ཆགས་པ། ཡིག་ནོར་སོགས་ཀྱི་གནད་དོན་ཁག་ལ་སྐབས་འཕྲལ་སོ་སོར་ཟུར་མཆན་གྱི་ཚུལ་དུ་དགོད་རྒྱུ་དེ་ཡིན།&nbsp;<br>དེ་ལྟར་གོང་དུ་སྨོས་པའི་ཆ་ཤས་ཁག་དེ་དག་ཚིག་མཛོད་ནང་གི་མིང་བརྡའི་ཐ་སྙད་ཡོངས་རྫོགས་ལ་ཚང་དགོས་པ་དང་ཚང་ཐུབ་པ་མིན་ཡང་། ཐ་སྙད་མང་པོ་ཞིག་ལ་ཁྱད་ཆོས་འདི་དག་ཚང་བ་ཞིག་བྱུང་ན་ད་གཟོད་རྒྱལ་སྤྱིའི་རིམ་པའི་ཚིག་མཛོད་ཀྱི་ཚད་གཞི་ལོངས་ཀྱི་ཡོད་སྟབས་ང་ཚོས་ཐབས་ཤེས་སྣ་མང་བྱས་པའི་ཁུལ་ཡིན།&nbsp;འདི་དག་གཞི་ལ་བཞག་ནས་མ་འོངས་པར་ཡང་བོད་ཀྱི་སྐད་ཡིག་དང་མཐུན་ཞིང་དུས་རབས་ཀྱི་དགོས་མཁོ་སྐོང་ཐུབ་པའི་ཚིག་མཛོད་རིག་པའི་གཞུང་ལུགས་གྲ་རྒྱས་སྤུས་དག་ཅིག་བཟོ་རྒྱུར་ཕྱོགས་ཡོངས་ནས་འབད་བརྩོན་བྱ་རྒྱུ་ཡིན།<br><br><strong>མཇུག་བསྡུ་བ།</strong><br>ཚིག་མཛོད་ནི་རྩོམ་ཡིག་གཞན་དང་མི་འདྲ་བར་བཀོལ་ཁྱབ་ཆེ་བ། མཁས་བླུན་བར་མའི་སྐྱེ་བོ་སུ་ལ་ཡང་མཁོ་གལ་ཆེ་བ། བཀོལ་ཡུན་རིང་བ། ལྷག་པར་སློབ་གཉེར་མཁན་གསར་པ་དང་། ཡིག་སྒྱུར་གྱི་ལས་རིགས་གཉེར་མཁན་ལ་མེད་དུ་མི་རུང་བ་ཞིག་ཡིན་གཤིས། མུ་མཐུད་ཡར་རྒྱས་དང་ཞིབ་ཚགས་ལ་གཏང་དགོས་པ་སྨོས་མེད་ཡིན་པས། འདི་ནས་བོད་ཕྱི་ནང་གི་མཁས་དབང་མང་པོའི་དགོངས་ཚུལ་བསྡུ་ལེན་དང་བགྲོ་གླེང་གི་རིམ་པ་མང་པོ་བྱས་པ་དང་།&nbsp;<br>ལས་རོགས་རྣམ་པས་ཀྱང་ངལ་བ་དང་ལེན་དང་འབད་བརྩོན་ལྷོད་མེད་གནང་སྟེ། བོད་རང་གི་སྔར་ཡོད་ཚིག་མཛོད་ཁག་གི་ལེགས་ཆ་རྒྱུན་འཛིན་དང་། དེའི་ཐོག་དེང་རབས་རྒྱལ་སྤྱིའི་རིམ་པའི་ཚིག་མཛོད་ཚད་ལྡན་ཁག་གི་སྒྲིག་སྟངས་ལས་ལེགས་ཆ་བླངས་ཏེ། རྒྱལ་སྤྱིའི་ཚིག་མཛོད་ཀྱི་ཚད་ལོངས་པའི་བོད་ཡིག་ཚིག་མཛོད་ཅིག་སྒྲིག་བཟོ་བྱ་རྒྱུར་འབད་བརྩོན་བསྟེན་ཡོད། བོད་དང་ཧི་མ་ལ་ཡའི་མི་རིགས་ཁག་སོགས་སྐད་ཡིག་རིག་གནས་གཅིག་གྱུར་ཡིན་པའི་སློབ་གཉེར་པ་དང་། ཞིབ་འཇུག་པ། དེ་བཞིན་ཤེས་ཡོན་གྱི་ལས་ཀ་སྒྲུབ་མཁན་ཚོར་ཕན་ཐོགས་དང་། བོད་རིག་པར་ཞིབ་འཇུག་དང་སློབ་གཉེར་གནང་མཁན་གྱི་ཕྱི་རྒྱལ་མཁས་པ་དང། སློབ་ཕྲུག་སོགས་བོད་ཀྱི་རིག་གནས་ལ་དོ་སྣང་སྔར་ལྷག་ཡོང་བའི་རེ་བ་བཅངས་ཡོད། མ་འོངས་པར་ཡང་ང་ཚོའི་ལས་དོན་འདིར་ཕྱི་ནང་གི་ཤེས་ལྡན་དག་གིས་དགོངས་ཚུལ་དང་ལམ་སྟོན་ལྷུག་སྩོལ་ཡོང་བའི་རེ་སྐུལ་ཞུ།&nbsp;<br><br>འཇིག་རྟེན་དབང་ཕྱུག་དགྱེས་པའི་སྤྱན་རས་འདབ་དྲུག་ཁ་བའི་མེ་ཏོག་བཀྲ། །<br>ལས་སྨོན་བཀའ་རྒྱ་བྱམས་བརྩེའི་རང་གཟུགས་གངས་དཀར་རི་བོའི་གདུ་བུ་བཀོད། །<br>དཔའ་མཛངས་སྙན་པའི་གྲགས་དཀར་རབ་གཡོ་ཁ་འབབ་བཞི་ཡི་རྦ་རླབས་འཕྱོ། །<br>གདོང་དྲུག་ཕུ་ནུའི་དུང་སེམས་ལང་ཚོ་སྙིང་ལ་མི་འགྱུར་གཡུང་དྲུང་རིས། །<br><br>སྨོན་ལམ་ཚིག་མཛོད་ཆེན་མོའི་སྤྱི་ཁྱབ་རྩོམ་སྒྲིག་འགན་འཛིན་འཇུ་བསྟན་སྐྱོང་གིས་ཕྱི་ལོ་ ༢༠༢༡ ལོའི་ཟླ་ ༡༢ ཚེས་ ༢༡ ལ།<br><br><br><br></p>
            </div>
        </div>
    </div>
    
